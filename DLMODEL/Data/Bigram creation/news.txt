මන්නාරම සමූහ මිනී වළේ අස්ථි ‍සාම්පල සම්බන්ධයෙන් ඇමෙරිකානු ෆ්ලෝරීඩා රසායනාගාරය ලබා දුන් දින වකවානු විමසීමේදී එකම මිනී වළ තුළින් හමුවූ අස්ථි සාම්පලවල කාලය සම්බන්ධයෙන් වසර 231ක තරම් වෙනසක් පැවතීම ගැටලුසහගත බව කැලණිය විශ්වවිද්‍යාලයේ පුරාවිද්‍යාව පිළිබඳ මහාචාර්ය රාජ් සෝමදේව පවසයි.
එබැවින් පරීක්ෂණ කණ්ඩායමේ විශේෂඥ දැනුම යොදාගෙන අදාළ සමූහ මිනී වළ සම්බන්ධයෙන් පරිපූර්ණ වෝහාරික විද්‍යා වාර්තාවක් ලබා දෙන ලෙසට මන්නාරම මහේස්ත්‍රාත් අධිකරණය තමන් වෙත දැනුම් දී ඇති බව ද ඔහු පැවසුවේය.
සමූහ මිනී වළ පරිශ්‍රයෙන් හමුවූ 350 කට අධික මිනිස් අස්ථි නොවන වළං කැබලි, ලෝහ කැබලි ඇතුළු භාණ්ඩ කොටස් තම පරීක්ෂණ වෙනුවෙන් මන්නාරම මහේස්ත්‍රාත් අධිකරණයෙන් නිදහස් කර ගැනීමේ අවස්ථාවට ජූනි 26 වෙනිදා සහභාගි වූ මහාචාර්ය සෝමදේව ඉහත කී අදහස් පළ කළේ බීබීසී සිංහල සේවය සමග සාකච්ඡාවකට එක් වෙමිනි. 
මහාචාර්ය සෝමදේව වැඩිදුරටත් පැවසුවේ, අධිකරණ නියෝග අනුව තමන් හා තම කණ්ඩායම වෝහාරික වාර්තාව සකස් කිරීමේ මූලික කටයුතු ආරම්භ කර ඇති බවත්, සමූහ මිනී වළෙන් හමුවූ අස්ථි නොවන භාණ්ඩ පරීක්ෂා කිරීම තුළින් එම භාණ්ඩවල කාලය හා සමූහ මිනී වළ කුමන ආකාරයේ සිදුවීමක් ද යන්න සම්බන්ධයෙන් වාර්තාවක් ලබා දීමට බලාපොරොත්තු වන බවය.
සමූහ මිනිවළ සම්බන්ධයෙන් තම වාර්තාව ජූලි මස 31 වෙනිදාට පෙර අධිකරණය වෙත ලබා දීමට තමන් අපේක්ෂා කරන බව ද මහාචාර්යවරයා පැවසීය.
මන්නාරම පැරණි සතොස ගොඩනැගිල්ල කඩා දැමීමෙන් ඉවත් කළ පස් රැගෙන ගිය මන්නාරම එමිල් නගර් ප්‍රදේශයේ පස් ගොඩක තිබී 2018 මාර්තු 26 වෙනිදා අස්ථි කොටස් තොගයක් හමුවීමෙන් අනතුරුව අදාළ ස්ථානය සම්බන්ධයෙන් පරීක්ෂණ පැවැත්වීම ආරම්භ විය. 
මන්නාරම පොලිසිය අදාළ ස්ථානය සම්බන්ධයෙන් මන්නාරම මහේස්ත්‍රාත් අධිකරණය වෙත කරුණු ඉදිරිපත් කිරීමෙන් අනතුරුව එවක මන්නාරම මහේස්ත්‍රාත් ඒ.ජි ඇලෙක්ස්රාජාගේ නියෝග යටතේ අදාළ ස්ථානයේ කැණීම් කටයුතු ආරම්භ කළේය.
කඩා දැමූ ගොඩනැගිල්ල පැවති ස්ථානයේ පදනම සකස් කිරීමට කැපූ පස් මන්නාරම නගරයේ ස්ථාන හයක් වෙත රැගෙන ගොස් තිබූ අතර අදාළ ස්ථාන හයෙන් ම අස්ථි කොටස් සොයාගනු ලැබිණ.
මන්නාරම මහේස්ත්‍රාත්වරයා ලෙස කටයුතු කළ ඒ.ජී ඇලෙස්ක්රාජාගේ නියෝග යටතේ 2018 මැයි 28 වෙනිදා සමූහ මිනී වළ සම්බන්ධයෙන් පරීක්ෂණ කටයුතු ආරම්භ කළ බව සමූහ මිනිවළ සම්බන්ධයෙන් පරීක්ෂණ පැවැත්වූ විශේෂඥ අධිකරණ වෛද්‍ය නිලධාරී සමින්ද රාජපක්ෂ පවසයි.
ඉවත් කර ගත් අස්ථි කොටස් මන්නාරම මහේස්ත්‍රාත් අධිකරණ සංකීර්ණයේ විශේෂිත කුටියක තැන්පත් කර ඇති අතර, අදාළ මිනිස් සිරුරු කොටස් අතර ළමුන්ගේ බවට සැක කරන සිරුරු 30ක් පවතින බව පරීක්ෂණ මෙහෙයවූ විශේෂඥ අධිකරණ වෛද්‍ය නිලධාරිවරයා සඳහන් කළේය.
සමූහ මිනී වළ තුළින් සොයා ගත් අස්ථි අතරින් ලබා ගත් සාම්පල හයක් 2019 ජනවාරි 23 වෙනිදා ඇමෙරිකාවේ ෆ්ලෝරීඩා කාබන් නීර්ණ පරීක්ෂණ රසායනාගාරය වෙත යැවූ අතර, අදාළ පරීක්ෂණ වාර්තාවේ ප්‍රතිඵල 2019 මාර්තු 07 වෙනිදා මන්නාරම මහේස්ත්‍රාත් අධිකරණය වෙත ලැබිණ.
ඉන් අනතුරුව අදාළ ලියවිල්ල මහජන ලියවිල්ලක් වශයෙන් 2019 මාර්තු 08 වෙනිදා ප්‍රසිද්ධ කරනු ලැබීය.
අදාළ සාම්පල හය සම්බන්ධ වාර්තාව  ඇමරිකාවේ ෆ්ලෝරීඩා බීටා ඇනලිස්ටි ආයතනයෙන් නිල වශයෙන් ද අධිකරණයට යොමු කර තිබිණ.
දත්ත වාර්තා අධ්‍යයනයේදී අදාළ සාම්පල ක්‍රිස්තු වර්ෂ 1404 ත් 1635 ත් අතර සීමාවක පෙන්නුම් කරන බවත්, ඒ තුළින් කාල සීමාව නිශ්චිතව ප්‍රකාශ කළ නොහැකි වන බව දත්ත විශ්ලේශකයෝ පැවසූහ.
මන්නාරම සමූහ මිනී වළ ආශ්‍රිත කැණීම් කටයුතු තාවකාලිකව නවතා දමන ලෙසට මන්නාරම මහේස්ත්‍රාත් ටී. සරවනරාජා 2019 මාර්තු 08 වෙනිදා නියෝග කළේය.
අදාළ අධිකරණ තීරණය අනුව කැණීම් කටයුතු තාවකාලිකව නවතා දැමූ අතර, සමූහ මිනී වළ සම්බන්ධයෙන් අවසන් වරට සාකච්ඡාවක් පැවතියේ 2019 මාර්තු 23 වෙනිදාය. 
පුරාවිද්‍යාව පිළිබඳ මහාචාර්ය රාජ් සෝමදේව පවසන පරිදි මන්නාරම පැරණි සතොස ගොඩනැගිල්ල පැවති ස්ථානයෙන් හමුවූ මිනිස් අස්ථි සම්බන්ධයෙන් නිශ්චිත කාල නීර්ණයක් මෙතෙක් සිදුකොට නොමැත. 
අදාළ අස්ථි කොටස් හමුවීම සම්බන්ධයෙන් පරීක්ෂා කිරීමේදී එක් කොටසක කිසියම් නිශ්චිත ආකාරයට ක්‍රමානුකූලව අස්ථි කොටස් පවතින බවත්, තවත් ස්ථානයක හමුවූ අස්ථි කොටස් අක්‍රමවත් ආකාරයට තැන්පත් කොට ඇති බවත් ඔහු සඳහන් කළේය.
සාම්ප්‍රදායික සුසාන භූමියක අස්ථි තැන්පත් කර තිබෙන ආකාරයට වඩා වෙනස් ආකාරයකට  අස්ථි කොටස් හමුවී ඇති බව ද ඔහු පෙන්වා දෙයි. 
"යුද සමයේ උතුරු නැගෙනහිර පළාත්වල තරුණයින් 10000 කට වැඩි පිරිසක් අතුරුදන් වෙලා ඉන්නවා. ඒ අයට සිද්ධ වුණේ මොකක් ද කියලා අපි දන්නේ නෑ. යුද්ධයේ අවසන් දවස්වල සාක්ෂි සහිතව අපේ දරුවෝ යුද්ධ හමුදාවට භාර වුණා. ඒත් ඒ අය ගැන අදටත් සඳහනක් නෑ. අපි හිතනවා ඒ අය කොහේ හරි මරලා දාලා ඇති කියලා," යනුවෙන් මන්නාරම දිස්ත්‍රික් අතුරුදන් වූවන්ගේ ඥාතීන්ගේ සංගමය පැවසීය.
මීට පෙර ද මන්නාරම තිරුකේදීශ්වරන් කෝවිල ආසන්න ප්‍රදේශයේදී 2013 වසරේ දෙසැම්බර් 11 වෙනිදා සමූහ මිනී වළක් හමුවිය.
තිරුකේදීශ්වරන් කෝවිල වෙත පිවිසෙන මාර්ගයේ ජල නළ පද්ධතියක් එලීම සිදුකළ පිරිසකට ද මෙවැනි ස්ථානයක් හමුවූ අතර, එහිදී ද මිනිස් සිරුරු 85කට ආසන්න සංඛ්‍යාවකට අයත් අස්ථි කොටස් හමුවිණ.
තිරුකේදීශ්වරන් ප්‍රදේශයෙන් හමුවූ අස්ථි කොටස් සම්බන්ධයෙන් එවක අනුරාධපුර රෝහල් විශේෂඥ අධිකරණ වෛද්‍ය නිලධාරී ලෙස කටයුතු කළ ඩී.එල් වෛද්‍යරත්න මහතා පරීක්ෂණ පැවැත්වූ අතර, එම අස්ථි කොටස් වැඩිදුර පරීක්ෂණ වෙනුවෙන් අනුරාධපුර රෝහල වෙත රැගෙන යාම ද එහිදී සිදුකෙරිණ. 
අදාළ සමූහ මිනිවළ සම්බන්ධයෙන් අනාවරණයට පත්වූයේ එම ස්ථානය පැරණි සුසාන භූමියක් වන බවය.
තවදුරටත් කියවන්න.
බ්‍රිතාන්‍ය පාලනය යටතේ පැවති හොංකොං රාජ්‍යය චීනයට පැවරීමේ සංවත්සරය සැමරුවේ හොංකොං පොලිසිය සහ විරෝධතාකරුවන් අතර ඇති වූ ගැටුමකිනි.
වාර්ෂික ධජ එසවීමේ උත්සවය පැවැත්වෙන ගොඩනැගිල්ලෙන් පිටත දැඩි විරෝධතාවල නිරත වූ විරෝධතාකරුවන් පාලනය කිරීම සඳහා පොලිසිය ගම්මිරිස් ඉසින සහ බැටන් ප්‍රහාර එල්ල කළේය.
මේ අතර, තවත් විරෝධතාකරුවන් කුඩා කණ්ඩායමක්  එම උත්සවය පැවති රජයේ ගොඩනැගිල්ලට කඩා වැදී තිබිණි.
මෙය චීනයට පිටුවහල් කිරීමට ඉඩ සලසමින් යෝජනා වී තිබූ මතභේදාත්මක පනතට එරෙහිව පැවති විරෝධතා මාලාවක තවත් එක් විරෝධතාවක් විය.
හොංකොං රජය එම පනත දින නියමයකින් තොරව අත්හිටුවීමට එකඟත්වය පළ කර ඇතත්, විරෝධතා තවදුරටත් ක්‍රියාත්මක වන අතර ප්‍රධාන විධායක කැරී ලැම්ට ඉල්ලා අස් වන ලෙසට බලපෑම් එල්ල වී තිබේ.
හොංකොං රාජ්‍යය චීනයට පැවරීමට එරෙහි විරෝධතා සෑම වසරක ම සිදුවේ. සඳුදා දිනයේදී ද පාගමනක් සහ රැලියක් පැවැත්වීම සඳහා විශාල ජනකායක් එක් වනු ඇතැයි අපේක්ෂා කෙරේ. කෙසේ වෙතත්, පොලිසිය සංවිධායකයින්ට දැනුම් දී ඇත්තේ, ආරක්ෂක හේතු මත ඔවුන්ගේ විරෝධතා කෙටි කිරීමක් හෝ නතර කරන ලෙසය.
ධජ එසවීමේ උත්සවය හොංකොං සම්මන්ත්‍රණ සහ ප්‍රදර්ශන මධ්‍යස්ථානයේදී පැවැත්විණි. ඒ දැඩි පොලිස් රැකවල් මධ්‍යයේය.
බලධාරීන් පැවසුවේ, විරෝධතාකරුවන් සඳුදා උදෑසන මාර්ග බාධක යොදා මාර්ග අවහිර කළ බවය.
උත්සවය පැවති ගොඩනැගිල්ලෙන් පිටත පොලිසිය සහ සිය ගණනක් විරෝධතාකරුවන් අතර පැය භාගයක පමණ ගැටුම් පැවතිණි.
විරෝධතාකරුවන් පාලනය කිරීම සඳහා පොලිසිය  ගම්මිරිස් ඉසින එල්ල කළේය.
ඒඑෆ්පී පුවත් සේවය වාර්තා කළේ, ගැටුම්වලින් පසුව අවම වශයෙන් එක් කාන්තාවකගේ හිසෙන් ලේ ගලමින් තිබෙනු දක්නට ලැබුණු බවය.
පොලිසිය නිවේදනය කළේ, විරෝධතාකරුවන්ගේ "නීතිවිරෝධී ක්‍රියා" හෙළා දකින බවය. අවට ගොඩනැගිලි පරිශ්‍රවල තිබී විරෝධතාකරුවන්ගේ යකඩ මුගුරු සහ තවත් දේ සොයා ගත් බවය.
මේ අතර, විරෝධතාකරුවන් හඳුනා නොගත් දියරයකින් පහර දීමෙන් පසුව පොලිස් නිලධාරීන් 13 දෙනෙකු රෝහල්ගත කළ බව පසුව ආරක්ෂක අංශ නිවේදනය කළේය. ඔවුන් පැවසුවේ, ඇතැම් නිලධාරීන්ට ස්වසන අපහසුතා ද ඇති වූ බවය.
ධජ එසවීමේ උත්සවය අමතමින් හොංකොං නායිකා කැරී ලැම් පැවසුවේ, තමන් මහ ජනතාවට ඇහුම්කන් දීමට වැඩි කාලයක් ගත කරන බවය.
"මම මෙයින් පාඩමක් ඉගෙන ගන්නවා. ඉදිරියේදී ප්‍රජාවගේ අදහස් සහ අපේක්ෂාවලට ප්‍රතිචාර දක්වමින් ඔවුන් සමග සමීපව කටයුතු කරනවා," ඇය පැවසීය.
ඇය සිය පිටුවහල් නීතිය සම්බන්ධයෙන් කනගාටුව පළ කරමින් ජූනි 18 වන දා ප්‍රකාශයක් කිරීමෙන් අනතුරුව ප්‍රසිද්ධියේ පෙනී සිටි ප්‍රථම අවස්ථාව මෙය විය .
අතීතයේ බ්‍රිතාන්‍ය ජනපදයක්ව පැවති හොංකොං රාජ්‍යය 1997 වසරේ සිට චීනයේ කොටසක් බවට පත්වූයේ, "එක් රටක්, ක්‍රම දෙකක්" යන ප්‍රතිපත්තිය යටතේය. ඒ අනුව, හොංකොං රාජ්‍යයට අධිකරණ ස්වාධීනත්වය ඇතුළු නිදහසක් හිමි විය.
පිටුවහල් කිරීමේ පනත මගින් එම නිදහස සම්බන්ධයෙන් ප්‍රශ්න පැන නැගිණි.
විවේචකයින් අනතුරු ඇඟවූයේ, එම පනත හරහා හොංකොං රාජ්‍යය චීනයේ පාලනයට නතු විය හැකි බවටය.
තවදුරටත් කියවන්න.
ශ්‍රී ලංකා බන්ධනාගාර දෙපාර්තමේන්තුව අළුගෝසුවන් දෙදෙනෙකු බඳවා ගෙන තිබේ.
ඩේලි නිව්ස් පුවත් පත වාර්තා කළේ, ඔවුන් දෙදෙනා වැඩි ලකුණු ලබාගත් අයදුම්කරුවන් 26 දෙනා අතුරින් ඉහළම ලකුණු ලබාගත් දෙදෙනා බවය.
ශ්‍රී ලංකාව අවසාන වරට මරණ දණ්ඩනය ක්‍රියාත්මක කළේ මීට වසර 43කට පෙරය. ශ්‍රී ලංකාව තුළ ස්ත්‍රී දුෂණ, මත්ද්‍රව්‍ය වෙළෙඳාම, මිනි මැරීම මරණ දඬුවම ලබාදිය හැකි වරදවල් ලෙස ගැනෙන අතර, නමුත් 1976න් පසු මරණ දඬුවම ක්‍රියාත්මක නොකෙරුණි.
ශ්‍රී ලංකාවේ මත්ද්‍රව්‍ය උවදුර පාලනය කිරීම සඳහා මරණ දඬුවම නැවත ක්‍රියාත්මක කරන බව ජනාධිපති මෛත්‍රිපාල සිරිසේන කිහිප වරක් පවසා තිබේ.
2019 පෙබරවාරි මාසයේදී අළුගෝසු තනතුර සඳහා ඉල්ලුම්පත් කැඳවීය.
එ සඳහා පුද්ගලයින් 102ක් අයදුම්පත් ඉදිරිපත් කර තිබුණි. ඒ අතුරින් 79 දෙනෙකු සම්මුඛ පරීක්ෂණය සඳහා කැඳවිණි.
ඇමෙරිකානුවන් දෙදෙනෙකු සහ කාන්තාවන් දෙදෙනෙකු ද අළුගෝසු තනතුර සඳහා  අයදුම්පත් ඉදිරිපත් කර තිබු බව සඳහන් වේ. 
බන්ධනාගාර දෙපාර්තමේන්තුවේ අළුගෝසු තනතුර මීට වසර පහකට පමණ පෙර පුරප්පාඩු වූයේ එම තනතුරේ සිටි පුද්ගලයා ඉල්ලා අස්වීමෙන් පසුවයි.
ඉන්පසු තවත් අයෙක් එම තනතුර සඳහා පසුගිය වසරේ බඳවා ගෙන තිබු අතර ඔහු සේවයට වාර්තා නොකළ බව පැවසේ.
ජුනි 26 වෙනිදා ශ්‍රී ලංකාවේ මාධ්‍ය ප්‍රධානීන් සමග පැවති සාකච්ඡාවකදී තමා මරණ දඬුවම ක්‍රියාත්මක කිරීමට අවශ්‍ය පියවර ගෙන ඇතැයි ජනාධිපති මෛත්‍රීපාල සිරිසේන හෙළිකළේය.
"මත්ද්‍රව්‍ය වැරදි සම්බන්ධ  පුද්ගලයින් සිව්දෙනකුට මරණ දඬුවම් ලබා දීමට මේ වන විට අත්සන් තබා තියෙන්නේ," යනුවෙන්  ජනාධිපති මෛත්‍රීපාල සිරිසේන  එම හමුවේදී පැවසීය.
"ඒ පුද්ගලයන්ට තවම මේ පිළිබඳව දැනුම් දී නැහැ. අපි ඒ වැරදිකරුවන්ගේ නම් හෙළිකරලා නෑ. නම් හෙළි කළොත් බන්ධනාගාර තුළ ගැටුම් ඇති වේවි."
ශ්‍රී ලංකාවේ මත්ද්‍රව්‍යවලට ඇබ්බැහිවූවන් 200,000 පමණ සිටින බව පැවසු ජනාධිපතිවරයා සිරකරුවන්ගෙන් 60%ක් පමණ මත්ද්‍රව්‍ය වැරදි නිසා දඬුවම් විඳින අය බවද කීය. 
නමුත් දේශපාලන විචාරකයින් පවසන්නේ මෙම තීරණය නිසා ජනාධිපතිවරයාගේ ජනප්‍රියතාවය ඉහළ යා හැකි බවය.
ඊළඟ ජනාධිපතිවරණය 2019 වසරේ දෙසැම්බර් මස පැවැත්වීමට නියමිතය. 
මේ වන විට මරණ දඬුවම හිමිවූවන් හා අභියාචනා ඉදිරිපත් කර සිටින මුළු සිරකරුවන් ගණන 1261 කි. 
බන්ධනාගාර වාර්තා අනුව එයින් 297 දෙනෙක් වැලිකඩ බන්ධනාගාරයේ රඳවා සිටී.
මරණ දඬුවම හිමිවී ඊට එරෙහිව අභියාචනා ඉදිරිපත් කර ඇති සංඛ්‍යාව 823 දෙනෙකි. 
ඉන් 36 දෙනෙකු කාන්තාවක් වේ.
මේ අතර ජාත්‍යන්තර ක්ෂමා සංවිධානයේ, එක්සත් රාජධානිය, ප්‍රංශය, නෝර්වේ සහ යුරෝපීය සංගමය, මරණ දඬුවම ක්‍රියාත්මක කිරීමට ජනාධිපතිවරයා ගෙන ඇති තීරණයට විරෝධය දක්වති.
මරණ දඬුවම ක්‍රියාත්මක කිරීමෙන් මත්ද්‍රව්‍යවලට සම්බන්ධ අපරාධවලින් මුදා ගත නොහැකි බව ජාත්‍යන්තර ක්ෂමා සංවිධානයේ අදහසයි.  
මේ අතර එක්සත් රාජධානිය පැවසුවේ ශ්‍රී ලංකාව මීට මාස හයකට පෙර එක්සත් ජාතීන්ගේ මහ මණ්ඩල සැසියේදී මරණ දඬුවම ක්‍රියාත්මක නොකිරීමේ ගෝලීය ක්‍රමවේදය අනුගමනය කරමින් ඊට පක්ෂව ඡන්දය ප්‍රකාශ කළ බවය.
බන්ධනාගාරගතව සිටින කිසිදු සිරකරුවකු ජුනි 28 සිට සතියක කාලයක් තුළ මරණීය දණ්ඩනයට ලක් නොකරන බව බන්ධනාගාර කොමසාරිස් ජනරාල්වරයා අභියාචනාධිකරණය හමුවේ පොරොන්දු වී තිබේ.
ඔහු එම පොරොන්දුව ලබා දුන්නේ, මරණීය දණ්ඩනය ක්‍රියාත්මක කිරීම "අත්හිටුවීමේ නියෝගයක්" නිකුත් කරන මෙන් ඉල්ලා මාධ්‍යවේදී මාලින්ද සෙනෙවිරත්න ඉදිරිපත් කළ පෙත්සමක් කැඳවූ අවස්ථාවේ දීය.
ඉදිරි දින 4 තුළ කිසියම් හෝ විත්තිකරුවකු මරණීය දණ්ඩනයට ලක් කිරීමේ සූදානම් තිබේදැයි මෙහිදී අභියාචනාධිකරණයේ සභාපති විනිසුරු යසන්ත කෝදාගොඩ බන්ධනාගාර කොමසාරිස් ජනරාල්වරයා ගෙන් විමසා සිටියේය.
ඊට පිළිතුරු දෙමින් බන්ධනාගාර කොමසාරිස් ජනරාල්වරයා අධිකරණයට දන්වා සිටියේ එලෙස මරණීය දණ්ඩනය ක්‍රියාත්මක කරන මෙන් තමන්ට නිල වශයෙන් කිසිදු දැනුම්දීමක් ලැබි නොමැති බවය.
උතුරු නැගෙනහිර පළාත් ඒකාබද්ධ කර ස්වයංපාලන තන්ත්‍රයක් බිහි කිරීම හා උතුරු නැගෙනහිර නව සිංහල ජනාවාස ඉදිකිරීම නවතා දැමීම ඇතුළු යෝජනා රැසක් ‍ඉලංකෙයි තමිල් අරසු කච්චි මහ සභා රැස්වීමේදී තීරණය කළ බව එම පක්ෂයේ නායක මාවෙයි සේනාධිරාජා පවසයි.
ඉලංකෙයි තමිල් අරසු කච්චි පක්ෂ නායක මාවෙයි සේනාධිරාජාගේ ප්‍රධානත්වයෙන් පක්ෂයේ 16 වන මහ සභා සම්මේලනය යාපනය වීරසිංහම් ශාලාවේදී ඉරිදා (ජූනි 30) පැවැත්වූ අවස්ථාවේදී අදාළ තීරණ ගනු ලැබ තිබේ.
අදාළ යෝජනාවන්ට අමතරව උතුරු නැගෙනහිර අතුරුදන් වූවන්ගේ ගැටලු, උතුරේ සිවිල් ජනතාව‍ගේ ඉඩම්වලින් ආරක්ෂක අංශ ඉවත් කිරීම, උතුරු නැගෙනහිර ජනතාවගේ ඉඩම් අයිතිය තහවුරු කිරීම හා හින්දු ජනතාව ජීවත් වන ප්‍රදේශයන්ගේ බෞද්ධාගමික ස්ථාන ඉදිකිරීම නැවැත්වීම ඇතුළු ප්‍රධාන යෝජනා 11 ක් සම්බන්ධයෙන් වන යෝජනාවලියක් රජය වෙත ඉදිරිපත් කිරීමට එහිදි තීරණය කරනු ලැබූ බව ද පක්ෂ නියෝජිතයෝ පැවසූහ.
ඉලංකෙයි තමිල් අරසු කච්චි පක්ෂයේ සභාපතීත්වයට නැවතත් යාපනය දිස්ත්‍රික් පාර්ලිමේන්තු මන්ත්‍රී මාවෙයි සේනාධිරාජා සෙනසුරාදා (ජූනි 29) පත්වීමෙන් අනතුරුව පක්ෂයේ මහ සභා සම්මේලනය ඉරිදා (ජූනි 30) පැවැත්විණි.
ඉලංකෙයි තමිල් අරසු කච්චි පක්ෂ‍යේ අනුශාසක ලෙස දෙමළ ජාතික සන්ධානයේ නායක ආර් සම්බන්ධන් කටයුතු කරයි.
ඉලංකෙයි තමිල් අරසු කච්චි යනු දෙමළ ජාතික සන්ධානයේ ප්‍රධාන දේශපාලන පක්ෂයයි.
අදාළ ඉල්ලීම් මාලාව රජයට ඉදිරිපත් කර මාස තුනක කාලයක් තුළ විසඳුම් ලබා ගැනීමට බලාපොරොත්තු වන අතර, අදාළ ඉල්ලීම්වලට දක්වන ප්‍රතිචාර අනුව ඉදිරි මැතිවරණයේදී සිය පක්ෂය සහයෝගය ලබා දෙන කණ්ඩායම තීරණය කරන බව ද පක්ෂ නියෝජිතයෝ පැවසූහ.
අවසන් යුද්ධ සමයේ උතුරු නැගෙනහිර පළාත්වලින් අතුරුදන් වූ තරුණ පිරිස්වලට සිදුවූයේ කුමක් ද යන්න සම්බන්ධයෙන් රජය තුළින් ස්ථිර විසඳුමක් ලබා ගැනීම හා දේශපාලන සිරකරුවන් ලෙස අත්අඩංගුවට ගෙන සිටින පිරිස් නිදහස් කර ගැනීම වෙනුවෙන් රජයට බලපෑම් කළ යුතු බවට තීරණයක් ගත් බව ද පක්ෂයේ සභාපති මාවෙයි සේනාධිරාජා පැවසීය.
19 වන ව්‍යවස්ථා සංශෝධනය අහෝසි කර ගැනීමට ජනාධිපතිවරයා ඇතුළු කණ්ඩායමක් ගෙන යන උත්සහය නවතා දැමිය යුතු බවත්, ඒ වෙනුවෙන් වන යෝජනාවලියක් සම්බන්ධයෙන් අනෙකුත් පක්ෂ සම‍ග සාකච්ජා කළ යුතු බවට ද පක්ෂය තීරණය කර තිබේ.
මහවැලි එල් කලාපය යනුවෙන් හඳුන්වමින් උතුරු නැගෙනහිර පළාත් තුළ නව සිංහල ජනාවාස බිහි කරමින් රජය ගෙන යන ක්‍රියා කලාපය වහා ම නවතා දැමිය යුතු බවට රජයට අවධාරණය කළ යුතු බවට ද පක්ෂ සම්මේලනයේදී යෝජනා සම්මත කර ගැනිණි.
ජාත්‍යන්තර මානව හිමිකම් කවුන්සලයේදී සම්මත කර ගත් යෝජනා මුළුමනින් ම ක්‍රියාත්මක කළ යුතු බවත් ඒ සඳහා එක්සත් ජාතීන්ගේ සංවිධානය සහ ජාත්‍යන්තරය කටයුතු කළ යුතු බවත් ඉලංකෙයි තමිල් අරසු කච්චි පක්ෂය රජයට බල කර සිටී. 
රජය අදාළ යෝජනා ඉටු කිරීමට මාස තුනක කාලයක් තුළ කටයුතු නොකළහොත් තම පක්ෂයේ ‍හා දෙමළ ජාතික සන්ධනයේ සන්ධානගත පක්ෂ සමග ඒකාබද්ධව රජයට එරෙහිව විරෝධතා මාලාවක් දියත් කරන බව ද පක්ෂ නියෝජිතයෝ පැවසූහ.
ඉලංකෙයි තමිල් අරසු කච්චි පක්ෂ සම්මේලනය පැවති යාපනය වීරසිංහම් ශාලාව ඉදිරිපස යුද්ධයෙන් අතුරුදන් වූවන්ගේ ඥාතීන් පිරිසක් ‍ඉලංකෙයි තමිල් අරසු කච්චි පක්ෂ නියෝජිතයින්ට විරුද්ධත්වය පළ කරමින් උද්ඝෝෂණයක නිරත වූහ.
ඔවුන් පැවසුවේ යුද්ධයෙන් අතුරුදන් වූවන්ගේ ගැටලු විසඳීම වෙනුවෙන් තම ඡන්දයෙන් තේරී පත්වූ දෙමළ ජාතික සන්ධාන පාර්ලිමේන්තු මන්ත්‍රීවරුන් කටයුතු නොකරන බවය.
දෙමළ ජාතික සන්ධානයේ නායක ආර්. සම්බන්ධන් ඇතුළු පාර්ලිමේන්තු නියෝජිතයින් තම ජන්දයෙන් තේරී පත්වී පාර්ලිමේන්තුවට ගිය ද යුද්ධයෙන් අතුරුදන් වූවන්ගේ ගැටලු වෙනුවෙන් විසඳුම් සෙවීම වෙනුවට රජය සමග එක්ව "සුරසැප විඳිමින්" සිටින බව ද එක් කාන්තාවක් චෝදනා කළාය.
ඉලංකෙයි තමිල් අරසු කච්චි පක්ෂ ස‍ම්මේලනයට සහභාගී වූවන් වෙනුවෙන් දිවා ආහාර ලබා දෙන අවස්ථාවේ විරෝධතාවට එක්ව සිටි පිරිසට ද ඉලංකෙයි තමිල් අරසු කච්චි පක්ෂ නියෝජිතයින් ආහාර ලබා දීමට පැමිණි අතර, එහිදී විරෝධතාකරුවන් පැවසුවේ "සම්බන්ධන්ගේ බත් අපට එපා" යනුවෙනි.
2019 ලෝක කුසලාන ක්‍රිකට් තරගාවලියේ ශ්‍රී ලංකාව සහ බටහිර ඉන්දීය කොදෙව් කණ්ඩායම අතර තරඟය එංගලන්තයේ ඩර්හැම් ප්‍රාන්තයේ චෙස්ටර්-ලී-ස්ට්‍රීට් ක්‍රීඩාංගණයෙහිදී සඳුදා (ජුලි 01) පැවැත්වේ.
දකුණු අප්‍රිකාව සමග සිකුරාදා තරගයේ අත්වූ පරාජයත් සමග මෙම තරඟයට පිවිසෙන ශ්‍රී ලංකා කණ්ඩායම ඉරිදා දින දීර්ඝ පුහුණු සැසියක නිරත විය. 
පිතිකරුවන් වේගවත් පහරවල් එල්ල කරමින් පුහුණු වන ආකාරය එහිදී දක්නට ලැබුණි. 
දකුණු අප්‍රිකානු තරඟයේ ශ්‍රී ලංකා මැද පෙළ පිතිකරුවන් ක්‍රීඩා කළ මන්දගාමී අකාරය ගැන දැඩි විවේචන එල්ල විය. 
විශේෂයෙන්ම ශ්‍රී ලංකා ඉනිමේ පන්දු 183ක් ලකුණු ලබා නොගත් පන්දු ලෙස සටහන් වී තිබුණි. 
කුසල් මෙන්ඩිස්, ඇන්ජලෝ මැතිව්ස්, ධනන්ජය ද සිල්වා සහ ජීවන් මෙන්ඩිස් ලකුණු 76ක් ලබාගැනීමට පන්දු 167ක් වැය කර තිබුණි. 
කුසල් මෙන්ඩිස් - ලකුණු 23යි පන්දු 51.
ඇන්ජලෝ මැතිව්ස් - ලකුණු 11යි පන්දු 29.
ධනන්ජය ද සිල්වා - ලකුණු 24යි පන්දු 41.
ජීවන් මෙන්ඩිස් - ලකුණු 18යි පන්දු 46. 
"මැදපෙළ පිතිකරුවන්ගේ මන්දගාමී ලකුණු රැස්කිරීම ගැටලුවක්. ඒගොල්ලෝ නිලකුණු පන්දු වැඩියෙන් ගැසීමෙන් අනිත් කණ්ඩායමට ඉදිරියට එන්න වැඩි අවස්ථාවක් දෙනවා," යනුවෙන් ශ්‍රී ලංකා තේරීම් කමිටු සභාපති අසන්ත ද මෙල් බීබීසි සිංහල සේවයට කියා සිටියේය. 
අසන්ත ද මෙල් කියා සිටියේ, "මම නම් හිතන්නේ අපි තව පිතිකරුවෙක් එක්ක ගියොත් මැදපෙළ පිතිකරුවන්ට තව නිදහසක් හම්බවෙයි ඉක්මනින් ලකුණු රැස්කරන්න" ලහිරු තිරිමාන්න  හෝ මිලින්ද සිරිවර්ධන කණ්ඩායමට ඇතුළත් කර පිතිකරණ අංශය තවත් ශක්තිමත් කළ යුතු," බවය. 
ජීවන් මෙන්ඩිස් සහ ධනන්ජය ද සිල්වා කණ්ඩායමට ඇතුළත් වී සිටින්නේ ප්‍රධාන වශයෙන් පන්දු යවන්නන් ලෙස මිස පිතිකරණයට නොවන බව පවසන තේරීම් කමිටු සභාපති අසන්ත ද මෙල් ඔවුන්ගෙන් පිතිකරුවන්ගේ රාජකාරිය බලාපොරොත්තු විය නොහැකි බව කියා සිටියේය. 
වේගපන්දු යවන ක්‍රීඩක නුවන් ප්‍රදීප් වෙනුවට කණ්ඩායමට ඇතුළත් කළ කසුන් රාජිත බොහෝදුරට බටහිර ඉන්දීය කොදෙව් සමග තිබෙන තරඟයට සහභාගිවීමට ඉඩ තිබෙන බවට වාර්තාවේ. 
එම නිසා සුරංග ලක්මාල්ට කණ්ඩායමේ ස්ථානයක් අහිමිවීමට ඉඩ ඇතැයි වාර්තා වේ. 
බටහිර ඉන්දීය කොදෙව් කණ්ඩායම සමග ශ්‍රී ලංකාව, වසර 3කට ආසන්න කාලයක් එක්දින තරගයක් ක්‍රීඩා කර නොමැති අතර දෙරට අතර අවසන් වරට පැවති එක්දින තරඟය එක් ලකුණකින් ජයගැනීමට ශ්‍රී ලංකාවට හැකිවිය. 
ලෝක කුසලාන ක්‍රිකට් තරඟාවලිවල දී ශ්‍රී ලංකාව හා බටහිර ඉන්දීය කොදෙව් කණ්ඩායම අතර තරඟ 6ක් පවත්වා තිබෙන අතර එහි දී ශ්‍රී ලංකාව තරග 2ක් පමණක් ජයගෙන තිබේ. 
2003 හා 2007 වසර වලදී ශ්‍රී ලංකාව එම ජයග්‍රහණ වාර්තා කළ අතර ඉන්පසු දෙරට ලෝක කුසලාන තරඟාවලියන්හීදී හමු වී නොමැත. 
ඇමෙරිකානු ජනාධිපති ඩොනල්ඩ් ට්‍රම්ප් ඉරිදා (ජුනි 30) උතුරු කොරියාවට පැමිණියේය. ඒ අනුව, ජනාධිපති ධුරය දරමින් සිටින අතරතුර උතුරු කොරියාවට පය තැබූ ප්‍රථම ඇමෙරිකානු ජනාධිපතිවරයා වන්නේ ඩොනල්ඩ් ට්‍රම්ප් ය.
ඔහු උතුරු කොරියානු නායක කිම් ජොන්ග්-අන් හමු වූයේ උතුරු සහ දකුණු කොරියානු දේශසීමා අතර පිහිටි යුද මුක්ත කලාපයේදී ය.
නායකයන් දෙදෙනා පැයක පමණ කාලයක් අදහස් හුවමාරු කරගත් බව වාර්තා වේ.
දැනට ඇණහිට තිබෙන න්‍යෂ්ටික වැඩසටහන් පිලිබඳ සාකච්ඡා නැවත ඇරඹීමට කණ්ඩායම් දෙකක් පත් කිරීමට ද එහිදී නායකයින් දෙපළ එකඟ විය.
ඔවුන් දෙදෙනා අතර පැවති සාකච්ඡා පසුගිය පෙබරවාරි මාසයෙන් පසු  ඉදිරියට ඇදී නොගියේ උතුරු කොරියානු න්‍යෂ්ටිකහරණ වැඩසටහන පිළිබඳව ඇති වූ මත ගැටුම් හේතුවෙනි.     
වසරකට මදක් වැඩි කාලයක් තුළ දී ඇමෙරිකානු ජනාධිපතිවරයා සහ උතුරු කොරියානු මුහුණට මුහුණ හමු වූ තෙවැනි අවස්ථාව මෙය වේ.
ඇමෙරිකානු ජනාධිපතිවරු කිහිප දෙනෙක් මීට පෙර අවස්ථා කිහිපයකදී දකුණු කොරියාවට ඇති ඇමෙරිකානු සහයෝගය හුවා දැක්වීම සඳහා දකුණු කොරියානු අන්තයේ පිහිටි යුද මුක්ත සීමාවට ගොස් තිබේ.
මීට පෙර එම ස්ථානයට ගිය ඇමෙරිකානු ජනාධිපතිවරු දැඩි ආරක්ෂක ක්‍රමවේද භාවිත කළ ද ජනාධිපති ට්‍රම්ප් තමාට හුරුපුරුදු ඇඳුමින් සැරසී එම හමුවට ගොස් තිබේ.  
ඇමෙරිකාවේ හිටපු ජනාධිපතිවරුන් වන ජිමි කාටර් සහ බිල් ක්ලින්ටන් උතුරු කොරියාවේ අගනුවර වන පියොන්යැන් නගරයට ගොස් ඇත. නමුත් ඒ ඔවුන් ජනාධිපති ධුරයෙන් ඉවත් වූ පසුවය.    
ජනාධිපති ට්‍රම්ප්, සෙනසුරාදා ට්විටර් පණිවුඩයක් ඔස්සේ උතුරු කොරියානු ජනාධිපතිවරයාට කළ ආරාධනයකින් අනතුරුව ඔවුන් දෙදෙනා අතර මෙම හමුව සුදානම් කළ බව කියවේ.
යුද මුක්ත සීමාවේදී නායකයින් දෙදෙනා අතට අත දීමෙන් අනතුරුව ජනාධිපති ට්‍රම්ප් කෙටි කාල සීමාවකට උතුරු කොරියාවට ඇතුළු විය. එය සංකේතාත්මකව සුවිශේෂී අවස්ථාවකි.
"ඔබව නැවත දැකීමට ලැබීම සතුටක්. මම කවදාවත් ඔබව මෙම ස්ථානයේදී හමුවෙන්න බලාපොරොත්තු වුණේ නැහැ," නායක කිම් සිනහසෙමින් පැවසීය. ඔහුට භාෂා පරිවර්තකයෙකුගේ ද සහය ලැබුණි.
මෙම හමුව ජාත්‍යන්තර රුපවාහිනී නාලිකා ඔස්සේ සජීවීව විකාශය කෙරිණි.
දකුණු කොරියානු ජනාධිපති මුන් ජේ-ඉන් ද සුළු මොහොතකට ඇමෙරිකානු සහ උතුරු කොරියානු නායක දෙපළ සමග එක්වූ බව විදෙස් මාධ්‍ය සඳහන් කළේය.
"ලොකු අවස්ථාවක්.... අතිමහත් වර්ධනයක්," ජනාධිපති ට්‍රම්ප් පැවසීය.
ඉන් අනතුරුව කිම්, ඇමෙරිකානු ජනාධිපතිවරයා සමග දකුණු කොරියාවට ඇතුළු විය.
"මෙමගින් පෙනී යන්නේ මම හිතන ආකාරයට අවාසනාවන්ත අතීතය අමතක කර අලුත් අනාගතයක් ඇරඹීමට ඔහුට ඇති කැමැත්ත," යනුවෙන් කිම් පැවසීය.
ඉන් අනතුරුව දකුණු කොරියාව පැත්තේ පිහිටි "නිදහස් මන්දිරය" නම් ගොඩනැගිල්ලට ඇතුළු වූ නායකයින් දෙදෙනා පැයක පමණ කාලයක් පුද්ගලික සාකච්ඡාවක නිරත වී තිබේ.
ජනාධිපති ට්‍රම්ප් සමග අදහස් හුවමාරු කර ගැනීමෙන් පසුව, මාධ්‍ය ඇමතූ උතුරු කොරියානු නායක කිම් පැවසුවේ මේ අවස්ථාව ඔවුන් දෙදෙනා අතර පවතින "ඉතා හොඳ" සම්බන්ධතාවයේ සංකේතයක් බවය.
ඔවුන් දෙදෙනා අතර පවතින මිත්‍රත්වය "ඉතා උසස්" බව පැවසු ට්‍රම්ප්, අද දිනය "ලොවට සුවිශේෂී දිනයක්" බවත් පැවසීය.
තමා උතුරු කොරියානු නායකයාට ඇමෙරිකාවේ සංචාරයක් සඳහා ආරාධනා කළ බව ද ජනාධිපති ට්‍රම්ප් හෙළිදරව් කළේය.
උතුරු කොරියානු න්‍යෂ්ටික වැඩසටහන ගැන සාකච්ඡා කිරීම සඳහා දෙරටේ නිලධාරීන් ඉදිරි සතිවල හමුවන බව ජනාධිපති ට්‍රම්ප් මාධ්‍යවේදීන් අමතමින් පැවසීය. "මට වැදගත් වෙන්නේ වේගය නොවේ. එය නියමාකාරයෙන් සිදු කිරීම," යනුවෙන් ඔහු පැවසීය.
උතුරු කොරියාවට එරෙහිව පනවා ඇති සම්බාධක එසේම පැවතීමට ඉඩ තිබුණ ද සාකච්ඡා නැවත ඇරඹීමෙන් අනතුරුව සමහර සම්බාධක ලිහිල් කිරීමට ඉඩ තිබෙන බවක් ද ජනපති ට්‍රම්ප් පෙන්නුම් කළේය.
මෙම හමුවෙන් අනතුරුව ද උතුරු කොරියානු න්‍යෂ්ටිකහරණ වැඩපිළිවෙලට කිසියම් හෝ වාසිදායක තත්ත්වයක් ඇති වීමේ ඉඩ කඩ අවම බව සමහර විවේචකයෝ පවසති.
කෙසේනමුත්, ශුද්ධෝත්තම ෆ්‍රැන්සිස් පියතුමන් ඇතුළු තව බොහෝ පිරිසක් මෙම හමුව ගැන සිය ප්‍රසාදය පළ කර තිබිණි. 
සිය ජීවිත කාලය තුළ අලුතින් එක් සත්ත්ව විශේෂයක් හෝ සොයා ගන්නට හැකි නම් එය සත්ත්ව විද්‍යාඥයෙකු ලබන මහත් භාග්‍යයකි. 
දැනටමත් නව ජීවින් විශේෂ 26ක් ලොවට හඳුන්වා දුන් සුවිශේෂී විද්‍යාඥ පවුලක් ශ්‍රී ලංකාවේ ජීවත් වේ. ඔවුහු තවත් නව ජීව විශේෂ 100ක් ලොවට හඳුන්වා දීමට අදාළ පර්යේෂණ කටයුතු මේ දිනවල සිදු කරමින් සිටිති. 
'චාර්ල්ස් ඩාවින්' පරපුරේ ශ්‍රී ලාංකීය සලකුණ බවට පත්ව සිටින උරග හා උභයජීවී විශේෂඥයෙකු වන මෙන්ඩිස් වික්‍රමසිංහ සිය බිරිඳ වන නෙතූ වික්‍රමසිංහ සහ සිය දරුවන් සමග වනගතව මෙම පර්යේෂණ සිදු කරයි. ක්ෂේත්‍රයේ ප්‍රවීණයන් කිහිප දෙනෙකු ද ඔවුන්ගේ පර්යේෂණ කණ්ඩායමට ඇතුළත්ය.
මේ වන විට නව උරග විශේෂ 15ක් සහ උභය ජීවී විශේෂ 11ක් ලොවට හඳුන්වා දී ඇති මෙන්ඩිස් වික්‍රමසිංහ, වසර 135 කට අධික කාලයක් පුරා ශ්‍රී ලංකාවෙන් වඳවී ගොස් තිබූ බවට විශ්වාස කෙරුණු ජීවින් තිදෙනෙකු සිය විද්‍යාත්මක පර්යේෂණ ඔස්සේ නැවත ලොවට හඳුන්වා දීමට ද සමත් විය. 
6 ශ්‍රේණියේ සිට 11 ශ්‍රේණිය දක්වා විද්‍යා විෂය නිර්දේශයේ 'පරිසර අධ්‍යාපනය පිළිබඳ නව විෂය නිර්දේශයට අනුකූලව රජයේ පාසල් ගුරුවරුන් දැනුවත් කිරීමේ ව්‍යාපෘතිය 2017-2021' යටතේ විද්‍යා ගුරුවරුන් හා ගුරු උපදේශකවරුන් දැනුවත් කිරීමේ ජාතික වගකීම ද ඔහුට පැවරී ඇත. 
ඔහු යුනෙස්කෝ සංවිධානයේ මධ්‍යම කඳුකරයේ ස්වාභාවික ලෝක උරුම ව්‍යාපෘතියේ සහ ජාතික සත්වෝද්‍යානයේ උපදේශකයෙකු ලෙස ද කටයුතු කරයි. 
දක්ෂ වනජීවී ඡායාරූප ශිල්පියෙකු ද වන මෙන්ඩිස් වික්‍රමසිංහ 2016 වසරේදී ප්‍රකාශයට පත් කළ 'Repertoire' නම් කෘතිය රාජ්‍ය සාහිත්‍ය සම්මාන දෙකක් දිනා ගැනීමට සමත් විය. 
ජෛව විවිධත්ව සංරක්ෂණය උදෙසා පිරිනැමෙන ජනාධිපති සම්මානය 2017 වසරේ ද, වනජීවි පර්යේෂණ සඳහා පිරිනැමෙන ජනාධිපති සම්මානය 2013 වසරේදී ද ඔහුට පිරිනැමිණි. 
යුද්ධ හමුදාවේ කොමාන්ඩෝ බලකාය, නාවික හමුදා විශේෂ යාත්‍රා බලඝණය සහ විශේෂ බලකාය [SF] ඇතුළු ආරක්ෂක අංශවල සාමාජිකයන්ට වනයේ නොනැසී ජීවත් වීම සඳහා අවශ්‍ය ජීවිතාරක්ෂක පුහුණුව දශකයකට අධික කාලයක් තිස්සේ ලබා දීමට ද මෙන්ඩිස් වික්‍රමසිංහ දායක වී ඇත. දශක දෙක හමාරක් තිස්සේ වනජීවී පර්යේෂණ කටයුතුවල නිරත ඔහු දුෂ්කර ප්‍රදේශවල පාසල් වෙත ගොස් කිසිදු මුදල් අය කිරීමකින් තොරව සිය දැනුම බෙදා දෙයි.
කළුතර, වස්කඩුවේ උපත ලබා තිස්ස මධ්‍ය මහා විද්‍යාලයෙන් අධ්‍යාපනය ලැබූ මෙන්ඩිස් වික්‍රමසිංහ, කුඩා කාලයේදී පාසල් අධ්‍යාපන කටයුතුවලට වඩා ප්‍රිය කළේ සර්පයන්ටය. එබැවින් පාසල් කාලය තුළ ඔහු බොහෝ විට පන්ති කාමරයේ නොවීය. 
වෙනස් ගති ලක්ෂණ සහිත මේ සිසුවා හට අවශ්‍ය මග පෙන්වීම ලබාදීම නොකඩවා වසර පහක් ඔහුගේ පන්ති භාර ගුරුතුමිය වන කේ ජයන්ති ද සිල්වා ගුරු මාතාව නොපිරිහෙලා ඉටු කළාය. සමහර අවස්ථාවන්හි පාසලෙන් හෝ අවට පරිසරයෙන් හමුවන සර්පයෙකු ආරක්ෂිත ස්ථානයකට මුදා හරින තෙක් ආරක්ෂාකාරීව පන්ති කාමරය තුළ රඳවා ගැනීමට ඔහුට අවස්ථාව දුන් සිද්ධි විරල නොවීය.
උසස් පෙළ සඳහා වාණිජ්‍යය විෂය තෝරා ගත් මේ "දඩබ්බර සිසුවා" අද ශ්‍රී ලංකාවේ පාසල් පද්ධතිය තුළ සිටින විද්‍යා ගුරුවරුන්ට මග පෙන්වන ගුරුවරයෙකි. 
''මගේ ජීවිතයේ පළමු හැරවුම් ලක්ෂය වුණේ 1990දී විතර මම තරුණ සත්වවේදීන්ගේ සංගමයට සම්බන්ධ වීම. දෙහිවල ජාතික සත්වෝද්‍යානය කේන්ද්‍ර කරගෙන ක්‍රියාත්මක වුණ තරුණ සත්වවේදීන්ගේ සංගමය තුළින් මම සතුන් පිළිබඳ ක්‍රමානුකූල අධ්‍යාපනයක් ලැබුවා. එහිදී තමයි මට මගේ බිරිඳ ''නෙතූ'' මුණ ගැහෙන්නේ. පසුව මම ලෝක සංරක්ෂණ සංගමයට [IUCN] සම්බන්ධ වුණාට පසුව ජාතික මට්ටමේ පර්යේෂණවලට දායක වෙන්න අවස්ථාව ලැබීම තමයි ජීවිතයේ දෙවැනි හැරවුම් ලක්ෂය. මට විද්‍යාත්මක ලෙස සතුන් අධ්‍යනයට ආචාර්ය චන්න බඹරදෙණිය මහතා විශාල මග පෙන්වීමක් කළා,'' යනුවෙන් මෙන්ඩිස් වික්‍රමසිංහ බීබීසී සිංහල සේවය සමඟ සිය මතකය අවදි කළේය.
මෙන්ඩිස්ගේ සොයාගැනීම් අතරින් සුවිශේෂී ස්ථානයක් හිමි වන්නේ 2012 වසරේදී ලොවට හඳුන්වා දුන්, දැනට දන්නා තොරතුරු අනුව රත්නපුර, ගිලීමලේ රක්ෂිතයෙන් පමණක් හමුවන 'රන්වැල්ලගේ ගස් ගෙම්බා' හඳුන්වාදීමය. ශ්‍රී ලංකාවේ ජීවත් වූ පරිසරහිතකාමී වෛද්‍යවරයෙකු වූ සංජීව රන්වැල්ල සිහිවීම පිණිස එම ජීවියා නම් කිරීමට හේතුවූ කරුණ මෙන්ඩිස් මෙලෙස විස්තර කළේය. 
''සංජීව අයියගේ පළමු පත්වීම රත්නපුර, ගිලිමලේ රෝහල. ඒ නිසා දවසක් අපි ගිලිමලේ රක්ෂිතයේ ඇවිද යනකොට තමයි මේ අලුත් උභය ජීවියා මුලින් ම දැක්කේ. මෙම සොයා ගැනීම ලෝකයට හඳුන්වා දෙන දවස වෙනකොට සංජීව අයියා ජීවතුන් අතර නෑ. ඒ වගේ ම එදා ඒ ගමනට එකතු වුණු ආචාර්ය අමිත් මුනීන්ද්‍රදාසත් ජීවත් වෙලා හිටියේ නෑ,'' යනුවෙන් ඔහු වේදනාබරව පැවසුවේය.
රන්වැල්ලගේ ගස් ගෙම්බාගේ චර්යාව පිළිබඳ අධ්‍යයනයේදී නෙතූ වික්‍රමසිංහට ද ජීවිතයේ කිසි දා අමතක නොවන අත්දැකීමක් ලැබී තිබේ. ඒ, ඇය මහ කැළයේ තනි කර මෙන්ඩිස් ගෙම්බන් පසුපස ගිය කතාවකි. 
මෙන්ඩිස්ට බිරිඳ සමග කැළයට ඇතුළු වූ බව මතක් වී තිබුණේ, පසු දා උදෑසනය. පර්යේෂණ කටයුතු සඳහා මහ වනයේ දින ගණන් දුෂ්කර ජීවිතයක් ගෙවූ නෙතූ සිය හඬ මෙලෙස අවදි කළාය.
''ගිලිමලේ කැළේදී රෑ 10ට විතර ගෙම්බන් කෑ ගහන සද්දය ඇහුණා. මට හෙල්ලෙන්නේ නැතුව ඔහොම ඉන්න කියල මෙන්ඩිස් කැළය ඇතුළට ගියා. තනිකර ම කළුවරයි. දැන් රෑ 12යි, පාන්දර එකයි, බැරි ම තැන මම එහෙම්ම ම ඉඳගත්තා. බිම තෙතමනයකුත් දැනුණා. ඈතින් වතුර පාරක් ගලාගෙන යන සද්දයකුත් ඇහුණා. මට එතන නින්ද ගිහින් තිබ්බා. උදේ හයට විතර තමයි මෙන්ඩිස් ඇවිත් නෙතූ අපි යං කිව්වේ. ඒ වෙලාවේ තමයි එයාට මතක් වෙලා තියෙන්නේ බිරිඳත් එක්ක ආපු බව,'' යනුවෙන් නෙතූ පැවසුවාය. 
මෙන්ඩිස් වික්‍රමසිංහ සහ නෙතූ විද්‍යාත්මක පර්යේෂණ ඔස්සේ ලෝකය ජය ගත්ත ද සිය දරුවන් පාසල් යවන්නේ නැත. 
සිය දරුවන්ට සොබාදහම තුළින් ජීවිතාවබෝධය සහ නව ලෝකයේ දැනුම ලබා දෙන මේ සුවිශේෂී විද්‍යාඥ යුවළ වත්තල ප්‍රදේශයේ වාසය කරයි. 
විද්‍යාව සහ විද්‍යාත්මක ලෝකය සමග ගනුදෙනු කළ ද ඉතා සරල දිවිපෙවතක් ගත කරන මේ විද්‍යාඥ පවුල විශේෂයෙන් සර්පයන් හා උභය ජීවින් පිළිබඳ පර්යේෂණ කටයුතු සිදු කරයි.
මෙන්ඩිස් ඇතුළු පර්යේෂණ කණ්ඩායම විසින් සොයා ගනු ලබන සතුන් නව විශේෂ බවට තහවුරු කිරීමට අදාළ ජාන විද්‍යාත්මක පර්යේෂණ නෙතූ සිදු කරන්නීය. 
ඔවුන්ට අමත සහ ගගන නමින් පුතුන් දෙදෙනෙක් හා අරංගා නමින් දියණියක් සිටිති. අවුරුදු දෙකක් වයසැති කුඩා දියණියට ද සර්පයන් හුරුය. එම දැරිය සර්පයන් ස්පර්ෂ අයුරු ඉතා විස්මයජනකය. 
එමෙන් ම දවසේ වැඩි කාලයක් සර්පයන් හා උභය ජීවින් සමග ගත කරන පුතුන් දෙදෙනා ද මෙන්ඩිස් සමග දුෂ්කර ප්‍රදේශවලට ගොස් සර්පයන් පිළිබඳ දේශන සඳහා සහභාගි වෙති. 
බොහෝ දෙනා සර්පයින් ගැන කරුණු හරියාකාරව නොදන්නා නිසා ගැරඬියෙකු දුටු විට ද අප්‍රසන්න බවක් හා බියක් ඇති කර ගන්නා නමුත් සර්පයන් කිසිදු චකිතයකින් තොරව ඇල්ලීමට අමත සහ ගගන සමත් වෙති.
අමත සහ ගගන දරු දෙදෙනා බොහෝ විට නිවසේ නැත. ඒ, වටපිටාවේ හූනන්, හිකනලයන්, ගෙම්බන්, පණුවන් හෝ වෙනත් සතුන් හොයාගෙන යන නිසාය. 
මේ පුංචි විද්‍යාඥයින් වටපිටාවෙන් ගෙදරට රැගෙන ආ සත්ත්ව විශේෂ තුනක් ලෝකයට අලුත් සතුන්ය. උන් විද්‍යාත්මක ලෝකයට හඳුන්වා දීමේ කටයුතු  ඉදිරියේදී සිදු කිරීමට නියමිතය.
"මගේ දරුවෝ තරඟකාරී පාසල් අධ්‍යාපන ක්‍රමයෙන් බැහැරව තමයි අධ්‍යාපනය ලබන්නේ. දෙන්න ම නිදහසේ ඉගෙන ගන්නවා. ගෙදරට පොල් කඩන්න කවුරු හරි ආවොත් මේගොල්ලෝ ඒ අයගෙන් වුණත් ජීවිතයේ අරුත ඉගෙන ගන්නවා. ඔය වගේ විදියට තමා ඉගෙන ගන්නේ," යනුවෙන් මෙන්ඩිස් පවසද්දී නෙතූ ඒ කතාව විස්තර මෙසේ කළාය. 
''අද අපේ අධ්‍යාපන ක්‍රමය තුළ තියෙන්නේ දැඩි තරඟකාරී තත්ත්වයක්. ඒ තුළ ළමයි ආත්මාර්ථකාමී පැත්තටයි යන්නේ. අපේ ළමයින්වත් ඒ පැත්තට ඇදල දාල ඔවුන්ගේ නිදහස නැති කරන්න, ළමා කාලය උදුරගන්න අපිට ඕන නෑ. දරුවෙකු දැනුමින් සන්නද්ධ කරන්න ඕන වෙලාවක පුළුවන්. ඒත් හැකියාවන් හා ආකල්ප එහෙම දෙන්න බෑ,'' යන්න නෙතූගේ අදහසයි. 
ඇය වැඩිදුරටත් පැවසුවේ, තමන්ගේ දරුවා ''ලොකු මිනිසෙකු'' කිරීමට බොහෝ දෙමව්පියන් උත්සහ කළ ද ''හොඳ මිනිසෙකු'' කිරීමට එතරම් උත්සහයක් නොගන්නා බවය. 
මෙන්ඩිස් සහ නෙතූ දරුවන්ට මග පෙන්වන්නේ රැකියාවක් නොකර තමා කැමති ක්ෂේත්‍රය විනෝදාංශයක් කරගෙන, ඉන් සමාජ මෙහෙවරක් ද සිදුකරමින් අදායම් මාර්ගයක් සලසා ගන්නා ආකාරය පිළිබඳවය.
තවත් ලිපි: 
මේ ප්‍රකාශය ඇසෙත් ම මා හට පෙරළා ප්‍රශ්නයක් පැන නැගිණි. ඒ, දරුවන්ට මේ ක්‍රමය තුළ හොඳ අධ්‍යාපනයක් ලැබෙන බවට ඔවුන්ට ඇති සහතිකය කුමක් ද යන්නය. ඊට පිළිතුරු ලැබුණේ ද දරුවන්ගේ අම්මාගෙන්ය. ''ඒ ගැන මට පොඩ්ඩක්වත් බයක් නෑ. හොඳ ම උදාහරණය තමයි මෙන්ඩිස් අයියා. බලන්න අද එයා ඉන්න තැන,'' යනුවෙන් ඇය පැවසුවේ දැඩි විශ්වාසයකිනි. 
"සහතික තියාගෙන ප්‍රායෝගිකව වැඩක් කරන්න බැරි කී දෙනෙක් දවසකට ඔබට හමුවෙනවා ද? උදාහරණයක් විදියට කිසි කලෙක වර්ෂා වනාන්තරයකට නොගිය ගුරුවරයෙක් ඔහු මවා ගත් චිත්ත රූප ඔස්සේ, සිංහරාජ වනාන්තරය ගැන එහි කවදාවත් නොගිය ළමයෙකුට විස්තර කරද්දී ඒ දරුවා වටහා ගන්නේ මොන වගේ දෙයක් ද? අපි ළමයින්ට දිය යුත්තේ ප්‍රායෝගික අධ්‍යාපනයක්,'' යනුවෙන් නෙතූ පැවසුවාය.
ශ්‍රී ලංකාවේ වනජීවී පර්යේෂණ ක්ෂේත්‍රයේ වත්මන් තත්ත්වය පිළිබඳව ද මෙන්ඩිස් වික්‍රමසිංහ බීබීසී සිංහල සේවය සමග අදහස් දැක්වීය. එහිදී ඔහු පෙන්වා දුන්නේ පර්යේෂණ කළ යුතු සත්ත්ව කාණ්ඩ සිටිය ද ඒ ගැන උනන්දුව හා කැපවීම ඇති පිරිස හිඟ බවය. 
''උදාහරණයක් විදියට පත්තෑයෝ, කූඹි, හැකරැල්ලෝ, කඩි, දිමි, සළබයෝ ගැන කවුරුවත් වැඩ කරන්නේ නෑ. අලුතෙන් පිරිස් එනවා. ඉක්මන් ගමනක් යන්න ගිහින් ඒ අය ගමන කෙටි කර ගන්නවා. ඒක හොඳ ප්‍රවණතාවක් නෙවේ. නමුත් දැනට වැඩ කරන ටික හරියට ඒ වැඩ ටික කරගෙන යනවා.'' 
දුලාන් රංග විදානපතිරණ, ගිහාන් රජිව් යන අය ද මෙන්ඩිස් හා නෙතූගේ පර්යේෂණ කණ්ඩායමේ සාමාජිකයන්ය. එමෙන් ම ආචාර්ය චන්න බඹරදෙණිය, ආචාර්ය ඩේවිඩ් ගවර්, ආචාර්ය සමීර සමරකෝන් සහ මහාචාර්ය කමනි තෙන්නකෝන් යන පිරිස ද ඇතැම් පර්යේෂණ කටයුතු සඳහා දායකත්වය සපයති.
මරණ දඬුවම ක්‍රියාත්මක කිරීමට එරෙහි වන පුද්ගලයන් මත්ද්‍රව්‍ය උවදුර පාලනය කිරීම සඳහා පසුගිය කාලයේ දුන් සහය කුමක් දැයි ජනාධිපති මෛත්‍රීපාල සිරිසේන ප්‍රශ්න කරයි. 
සඳුදා (ජූලි 01) ජාතික මත්ද්‍රව්‍ය නිවාරණ බස්නාහිර පළාත් සමුළුව අමතමින් ජනාධිපතිවරයා අවධාරණය කළේ, රටේ යහපත වෙනුවෙන් තමන් මෙම තීරණය ගත් බවය. 
''මම දැක්කා ආණ්ඩුවේ ලොකු මහත්තයෙක් කියල තියෙනවා ඒ ගොල්ලන්ගේ පක්ෂයේ ප්‍රතිපත්තිය මරණීය දණ්ඩනය නෙමෙයි කියල. පක්ෂයේ ප්‍රතිපත්ති ක්‍රියාත්මක කරා නම් මේ අවුරුදු හතර හමාරට රට කොච්චර හොඳ ද? විපක්ෂයෙන් මම දැක්ක කියල තියෙනවා, මරණීය දණ්ඩනයට විරුද්ධයි, මේක කරන්න එපා කියලා. මේ සියලු දෙනාගෙන් මම අහනවා ප්‍රශ්නයක්. මත්ද්‍රව්‍ය නැති කරන්න දීල තියෙන උදව්ව මොකක් ද? වැඩපිළිවෙළ මොකක් ද?'' යනුවෙන් ජනාධිපතිවරයා ප්‍රශ්න කළේය.
''ඇමරිකාවේ 2018 අවුරුද්දේ විතරක් 25 දෙනෙකුට මරණීය දණ්ඩනය නියම කළා. ඉන්දියාවේ, සිංගප්පූරුවේ, චීනයේ මරණීය දණ්ඩනය තියෙනවා. ලෝකයේ රටවල් ගණනාවක මරණීය දණ්ඩනය තියෙනවා. සමහර තැන්වල වෙඩි තියනවා. එල්ලුම් ගහ, එහෙම නැත්නම් විෂ එන්නතක්. මේ වැඩපිළිවෙළට මම නායකත්වය දෙන්නේ පළවෙනි කාරණය තමයි මේ රටේ දරුවන් බේර ගන්න,'' යනුවෙන් ද ජනාධිපති මෛත්‍රීපාල සිරිසේන සඳහන් කළේය.
මරණ දඬුවමට එරෙහිව අදහස් දක්වන පාර්ශව පිළිබඳව සඳහන් කරමින් ජනාධිපතිවරයා මෙලෙස සඳහන් කළේය. 
''ආණ්ඩුවේ ලොක්කෝ කතා කරනවා, විපක්ෂයේ ලොක්කෝ කතා කරනවා, මැති ඇමතිවරු කතා කරනවා, එන්ජීඕ කාරයෝ කතා කරනවා, පාර්ලිමේන්තුවේ කතා කරනවා, ජාත්‍යන්තර සංවිධාන කතා කරනවා. දැන් දවස් තුනකට කලින් එක්සත් ජාතීන්ගේ මහ ලේකම් තුමා මට රෑ අටට කතා කළා. ලංකාවේ මත්ද්‍රව්‍ය ප්‍රශ්නය උග්‍රයි කියල ආරංචියි, මරණීය දණ්ඩනය දෙනව ද මගෙන් ඇහුව. මං මහ ලේකම්තුමාට කරුණු පැහැදිලි කෙරුවා.''
පාසල් දරුවන් හා විශ්වවිද්‍යාල සිසුන් මත්ද්‍රව්‍ය භාවිතයට යොමු කර ගැනීම සඳහා ජාවාරම්කරුවන් ක්‍රියා කරන ආකාරය, ලංකාවේ පුනරුත්ථාපන කඳවුරුවල ඉඩ නොමැති වීම, මවුපියන්ගේ දුක්ගැනවිලි, ආණ්ඩුවට එල්ල වන චෝදනා ආදිය පදනම් කරගෙන මේ තීරණය ගත් බවත්,  ස්ත්‍රී දූෂණ, ළමා අපචාර හා මිනීමැරුම් ඇතුළු අපරාධ සඳහා මත්ද්‍රව්‍ය භාවිතය හේතු වී තිබෙන ආකාරය එක්සත් ජාතීන්ගේ මහ ලේකම්වරයාට පැහැදිලි කළ බවත් ජනාධිපති මෛත්‍රීපාල සිරිසේන පවසයි.
එබැවින් රට විනාශ වන තුරු තමන්ට බලා සිටිය නොහැකි නිසා මරණ දඬුවම ක්‍රියාත්මක කිරීමට තීරණය කළ බව තමන් එක්සත් ජාතීන්ගේ මහ ලේකම්වරයාට දැනුම් දුන් බව ජනාධිපතිවරයා පැවසීය.
කාන්තාවන් දැඩි ලෙස මත්ද්‍රව්‍යවලට ඇබ්බැහි වීම ලංකාව මුහුණ දෙන නව අභියෝගයක් බව ද මෙහිදී ජනාධිපතිවරයා ප්‍රකාශ කළේය. 
''දැන් පහුගිය කාලේ මමත් විරුද්ධ වුණා. සෞඛ්‍ය ඇමැතිතුමාත් විරුද්ධ වුණා. බියර් ලාභ කළා. ලංකාවේ වතුර බෝතලයකට වඩා බියර් බෝතලය ගාණ අඩුයි. ලංකාවේ කාන්තාවන් වැඩිපුර පාවිච්චි කරන්නේ බියර්. බියර් ගාවට වයින් වැඩිපුර පාවිච්චි කරනවා කාන්තාවෝ. අවුරුද්දකට මත්ද්‍රව්‍ය නිසා පනස් දාහකට වඩා හිර භාරයට යනවා. ඒ සංඛ්‍යාවෙන් සෑහෙන පිරිසක් කාන්තාවෝ,'' යනුවෙන් ජනපතිවරයා පැවසුවේය. 
ඔහුගේ ප්‍රකාශයට අනුව ලංකාවේ වසරකට නීති විරෝධිව සංසරණය වන මත්ද්‍රව්‍ය ප්‍රමාණය රුපියල් බිලියන පනහකට අධික වේ. රක්ෂිත බන්ධනාගාරගතව සිටින පුද්ගලයන්ගෙන් 60%ක් මත්ද්‍රව්‍ය චෝදනා ලැබූවන්ය.
මත්ද්‍රව්‍ය සම්බන්ධයෙන් මරණීය දණ්ඩනයට ලක්වී සිටින සිව් දෙනෙකුට එරෙහිව මරණ දඬුවම ක්‍රියාත්මක කිරීම සඳහා තමන් අත්සන් තැබූ බව පසුගිය ජූනි 26 වන දා ජනාධිපතිවරයා ප්‍රකාශ කළේය. 
ශ්‍රී ලංකාවේ යළිත් මරණීය දණ්ඩණය ක්‍රියාත්මක කිරීමට ජනාධිපතිවරයා ගත් තීරණය අනුමත නොකරන බව අග්‍රාමාත්‍ය රනිල් වික්‍රමසිංහ මෙන් ම විපක්ෂ නායක මහින්ද රාජපක්ෂ ඇතුළු පාර්ශව ගණනාවක් පසුගිය සතියේ අදහස් පළ කර තිබිණි. 
මරණ දඬුවම ගැන සිය ෆේස්බුක් පිටුවේ දීර්ඝ සටහනක් තබන මාධ්‍යවේදිනී නාමිණී විජේදාස, ශ්‍රී ලංකා අධිකරණ පද්ධතිය යටතේ මිනීමරුවන් වැනි අපරාධකරුවන් නිදැල්ලේ හැසිරෙන අතර, කිසිදු වරදක් නොකළ පුද්ගලයන් හිරිහැරවලට ලක්වන සහ දඬුවම් විඳින බව උදාහරණ සහිතව පෙන්වා දී තිබුණි.  
As a journalist, I have a point to make about the death penalty and I will make it now in the strongest terms. What I...
Facebook හි Namini කළ  වෙනි පළකිරීමේ අවසානය
ජනාධිපතිවරයාගේ මෙම තීරණය සම්බන්ධයෙන් සමාජ මාධ්‍ය ඔස්සේ තවත් විවිධ අදහස් පළ වී තිබිණි.
මේ අතර බීබීසී සිංහල සේවය සමඟ මීට ඉහතදී අදහස් දැක්වූ නීතිවේදිනී අචලා සෙනෙවිරත්න කියා සිටියේ, මත්ද්‍රව්‍ය ජාවාරම්කරුවන් සහ ළමා අපයෝජකයින් සම්බන්ධයෙන් මරණීය දණ්ඩනය ක්‍රියාත්මක විය යුතු බවය.
"සදාචාරාත්මක පැත්තෙන් ගත්තොත් මරණ දඬුවම ක්‍රියාත්මක කිරීම අනුමත කරන්න බැහැ. ඒත් සමාජයට විනාශයක් කරන මත්ද්‍රව්‍ය ජාවාරම්කරුවන්ට සහ ළමා අපයෝජකයින්ට මරණ දඬුවම ක්‍රියාත්මක කිරීමට මම විරුද්ධ නැහැ. අඩු තරමින් අංශ කිහිපයකට හරි මරණ දඬුවම ක්‍රියාත්මක කිරීම හොඳයි. එතකොට සමාජයට හානියක් කරන ජාවාරම්කරුවන් යම් විදිහකින් පාලනය වෙයි කියලයි මම හිතන්නේ."
කෙසේ වෙතත්, මත්ද්‍රව්‍ය ජාවාරම් සම්බන්ධයෙන් නීතිය ක්‍රියාත්මක වීමේදී අතරමැදියන්ට මරණ දඬුවම ලබා දීම වෙනුවට සැබෑ ජාවාරම්කරුවන්ට දඬුවම් ලබා දිය යුතු බව ද නීතීඥ අචලා සෙනෙවිරත්න පෙන්වා දුන්නාය.
"ලංකාවේ නීති පද්ධතිය අනුව මහා පරිමාණ ජාවාරම්කරුවන් බේරිලා අතරමැදියන් වැරදිකරුවන් බවට පත්වන අවස්ථා තියෙනවා. ඒ නිසා සාධාරණ විදිහට පරීක්ෂණ පවත්වලා සැබෑ වැරදිකරුවන්ට එරෙහිව නීතිය ක්‍රියාත්මක කළ යුතුයි," ඇය සඳහන් කළාය.
මාධ්‍යවේදී ලසන්ත ඝාතනය සහ තරුණයන් 11 දෙනෙකු පැහැර ගෙන ගොස් අතුරුදහන් කිරීමට සම්බන්ධව විමර්ශනවල යෙදුනු පොලිස් පරීක්ෂක නිශාන්ත ද සිල්වාට හදිසි ස්ථාන මාරුවක් ලබා දුන්නේ 2018 වසරේ නොවැම්බර් මසදීය.
එනම් ජනාධිපති මෛත්‍රිපාල සිරිසේන විසින් රනිල් වික්‍රමසිංහ අගමැති ධුරයෙන් ඉවත් කර ඒ සඳහා මහින්ද රාජපක්ෂ පත් කරනු ලැබීමත් සමග හටගත් අර්බුදකාරී දේශපාලන වාතාවරණය අතරතුරදීය. 
පාර්ලිමේන්තු විශේෂ කාරක සභාව ඉදිරියේ ජුනි 29 වෙනිදා සාක්ෂි ලබා දුන් ජාතික පොලිස් කොමිෂන් සභාවේ ලේකම් ඩී.එම් සමන්සිරි දිසානායක පවසන පරිදි: 
ජාතික පොලිස් කොමිෂන් සභාවේ ලේකම් ඩී.එම් සමන්සිරි දිසානායක පවසන පරිදි අදාළ ස්ථාන මාරුව අවලංගු කරමින් පොලිස්පතිවරයා එවන ලද ලිපියේ සඳහන් වූ කරුණු:
ආරක්ෂක මාණ්ඩලික ප්‍රධානියා පවසන පරිදි පොලිස් පරීක්ෂක නිශාන්ත ද සිල්වා එල්ටීටීඊ සංවිධානය සමග සබඳතා පවත්වා ඇත්තේ නම් අදාළ ස්ථාන මාරුව අවලංගු කිරීමට පොලිස්පති ක්‍රියා කළේ ඇයි දැයි ෆීල්ඩ් මාෂල් සරත් ෆොන්සේකා ජාතික පොලිස් කොමිෂන් සභාවේ ලේකම් ඩී.එම් සමන්සිරි දිසානායකගෙන් ප්‍රශ්න කළේය. 
"නැහැ. අපට ඒක අවශ්‍ය වෙන්නේ නැහැ. මොකද ඒක අපේ වපසරියට අයිති දෙයක් නෙවෙයිනේ. අපේ වපසරියට අයිති දෙයක්නම් අපි ප්‍රශ්න කරනවා. එතුමාගේ වපසරියට අයත් පුද්ගලයෙක් නිසා සේවයේ අවශ්‍යතාව අනුව ස්ථාන මාරු කිරීමේ සහ ඒවා අවලංගු කිරීමේ බලතල ඔහුට තිබෙනවා." යනුවෙන් ඔහු ඊට ප්‍රතිචාර දක්වමින්  කියා සිටියේය. 
*****"පොලිස්පතිතුමා අපට දැනුම් දී තිබුණා 
         ආරක්ෂක මාණ්ඩලික ප්‍රධානී රවී විජේගුණවර්ධන මහතා 
         ආරක්ෂක...
Facebook හි BBC News සිංහල කළ  වෙනි පළකිරීමේ අවසානය
නිශාන්ත ද සිල්වා වෙත කර ඇති චෝදනාව "බරපතල චෝදනාවක්" බව ෆීල්ඩ් මාෂල් සරත් ෆොන්සේකා එහිදී පැවසීය.
ඉහත කී චෝදනාව සඳහන් ලිපිය පොලිස් කොමිසමේ ලේකම් ඩී.එම් සමන්සිරි දිසානායක විසින් තේරීම් කාරක සභාව හමුවට ඉදිරිපත් කළේය.
නිශාන්ත ද සිල්වාගේ ස්ථාන මාරුව අවලංගු කරන ලෙස පොලිස්පතිවරයාට දන්වා ඇත්තේ ආරක්ෂක මාණ්ඩලික ප්‍රධානි රවී විජේගුණරත්න ම දැයි ෆීල්ඩ් මාෂල් සරත් ෆොන්සේකා කළ විමසීමේදී පොලිස් කොමිසමේ ලේකම්වරයා කියා සිටියේ තමන් ඒ සම්බන්ධයෙන් කිසිවක් නොදන්නා බවය. 
අදාළ ලිපියේ අඩංගු කරුණු සම්බන්ධයෙන් වැඩිදුර අධ්‍යනය කිරීම සඳහා ආරක්ෂක මාණ්ඩලික ප්‍රධානී අද්මිරාල්  රවීන්ද්‍ර විජේගුණරත්න සහ ආරක්ෂක අමාත්‍යංශයේ එවක ලේකම් තේරීම් කාරක සභාව හමුවට කැඳවිය යුතු බවට ෆීල්ඩ් මාෂල් සරත් ෆොන්සේකා යෝජනා කළේය. 
පොලිස් පරීක්ෂක නිශාන්ත සිල්වා එල්ටීටීඊ සංවිධානය සමග සම්බන්ධතා පවත්වන පුද්ගලයෙකු බවට අද්මිරාල් රවීන්ද්‍ර විජේගුණරත්න කළ චෝදනාව අපරාධ පරීක්‍ෂණ දෙපාර්තමේන්තුව භාර ජ්‍යෙෂ්ඨ නියෝජ්‍ය පොලිස්පති ඩී.ඩබ්.ආර්.බී සෙනෙවිරත්න එවක
ඔහු ඒ බව සඳහන් කර තිබුණේ පොලිස්පතිවරයා විසින් නිකුත් කරන ලද වාර්තාවකට පිළිතුරු සපයමින් 2018.11.18 දින දාතමින් යවන ලද ලිපියකින්ය. 
පොලිස් පරීක්ෂක නිශාන්ත සිල්වා එල්ටීටීඊ සංවිධානයට සම්බන්ධව කටයුතු කරන බවට සහ අපරාධවලට හෝ වෙනත් කිසිදු නීති විරෝධී සම්බන්ධ බවට "කිසිදු තොරතුරක් හෝ සාක්ෂියක් නොමැති," බව ජ්‍යෙෂ්ඨ නියෝජ්‍ය පොලිස්පතිවරයා සිය ලිපියේ සඳහන් කර තිබේ. එම ලිපියේ පිටපතක් බීබීසී සිංහල සේවයට ද දැක ගැනීමට ලැබිණ.
මේ අතර, ජ්‍යෙෂ්ඨ නියෝජ්‍ය පොලිස්පති ඩී.ඩබ්.ආර්.බී සෙනෙවිරත්න පොලිස්පතිවරයා වෙත යොමුකරන ලද සිය ලිපිය මගින් අද්මිරාල් රවීන්ද්‍ර විජේගුණරත්නට එරෙහිව බරපතල චෝදනාවක් ද එල්ල කර තිබිණි.
"වර්තමාන ආරක්‍ෂක මාණ්ඩලික ප්‍රධානියාගේ ක්‍රියාකාරීත්වය, වින්දිතයන් හා සාක්ෂිකරුවන් ආරක්‍ෂා කිරීමේ පනත යටතේ දඬුවම් ලැබීය හැකි වරදක්," බව ඉතා පැහැදිළිව පෙනෙන බව ද "ඒ සම්බන්ධයෙන් ගතයුතු ඉදිරි පියවර කඩිනමින් ගැනීම නිර්දේශ කරමින්," වාර්තාව ඉදිරිපත් කරන බව ද ජ්‍යෙෂ්ඨ නියෝජ්‍ය පොලිස්පතිවරයා අදාළ ලිපියේ සඳහන් විය. 
"ආරක්ෂක මාණ්ඩලික ප්‍රධානී ආර් සී විජේගුණරත්න, පොලිස් පරීක්ෂක නිශාන්ත සිල්වා විසින් සිදු කරනු ලබන පුද්ගල පැහැර ගැනීම් හා ඝාතනය කිරීම් සම්බන්ධයෙන් අත්අඩංගුවට ගැනීමට අවශ්‍ය කරනු ලැබූ සැකකරුවෙක්ව සිටී," යනුවෙන් ද ජ්‍යෙෂ්ඨ නියෝජ්‍ය පොලිස්පතිවරයාගේ ලිපියේ සඳහන්වේ.
"ඔහුට (ආරක්‍ෂක මාණ්ඩලික ප්‍රධානී) එරෙහිව පවත්වාගෙන යනු ලබන විමර්ශනයේ ප්‍රධාන පරීක්‍ෂක නිලධාරියා සම්බන්ධයෙන් අසත්‍ය, පදනම් විරහිත, අභූත චදනා ඉදිරිපත් කිරීම, සැකකරුවෙක් විසින් ඔහුට එරෙහිව පවත්වාගෙන යනු ලබන විමර්ශනයට බලපෑම් එල්ලකිරීමට ගත් උත්සාහයක්," බව ද ජ්‍යෙෂ්ඨ නියෝජ්‍ය පොලිස්පති ඩී.ඩබ්.ආර්.බී සෙනෙවිරත්න, පොලිස්පති පූජිත් ජයසුන්දර වෙත යොමු කළ ලිපියේ වැඩිදුරටත් සඳහන් කරයි.
පොලිස් පරීක්‍ෂක නිශාන්ත සිල්වා පසුගිය සමයේ ශ්‍රී ලංකාවේ දැඩි ආන්දෝලනයකට තුඩු දුන් සිද්ධීන් රාශියක් සම්බන්ධයෙන් පරීක්ෂණ භාරව සිටි නිලධාරියෙකි. 
ජනමාධ්‍යවේදීන්ට එරෙහි අපරාධ සම්බන්ධ පරීක්ෂණ කටයුතු දැනටමත් මන්දගාමීව පවතින පසුබිමක් තුළ, ඊට අදාළ විමර්ශන කටයුතු සිදු කරමින් සිටි පොලිස් පරීක්‍ෂක නිශාන්ත සිල්වාට ස්ථාන මාරුවක් ලබා දීමෙන් එම විමර්ශන කටයුතු 
 නිදහස් මාධ්‍ය ව්‍යාපාරය  එවක පැවසීය. 
නිදහස් මාධ්‍ය ව්‍යාපාරය අවධානයට ලක් කළ පරීක්‍ෂණ මොනවා ද?
පොලිස් පරීක්‍ෂක නිශාන්ත සිල්වාට හදිසි ස්ථාන මාරුවක් ලබාදීම මගින් ඉහත කී සියලු පරීක්ෂණ කටයුතු ඉදිරියට ගෙන යාමට බාධාවක් විය හැකි බව නිදහස් මාධ්‍ය ව්‍යාපාරය පෙන්වා දී තිබිණි.
තරුණයන් 11 දෙනෙකු පැහැරගෙන යාම සම්බන්ධ නඩුවේ ප්‍රධාන සැකකරුවකුවන 'නේවි සම්පත්' හෙවත් ලූතිනන් කමාන්ඩර් සම්පත් හෙට්ටිආරච්චිට සැඟවී සිටීමට ආධාර අනුබල දීමේ චෝදනාව මත ආරක්ෂක මාණ්ඩලික ප්‍රධානී රවීන්ද්‍ර විජේගුණරත්න අත්අඩංගුවට ගන්නා මෙන් අධිකරණය කීපවරක් ම නියෝග කර තිබිණි.
එහෙත් නඩු පැවරීමකින් තොරව හමුදා නිලධාරීන් අත්අඩංගුවට ගැනීම සහ රක්ෂිත බන්ධනාගාරගත කිරීම ගැන අපරාධ පරීක්ෂණ දෙපාර්තමේන්තුවේ සහ නීතිපති දෙපාර්තමේන්තුවේ නිලධාරීන් කැඳවා 
 ජනාධිපති මෛත්‍රීපාල සිරිසේන පසුගිය සැප්තැම්බර් 14 දින කොළඹ ජනාධිපති මන්දිරයේදී මාධ්‍ය ප්‍රධානීන් අමතමින් කියා සිටියේය.
ආරක්ෂක මාණ්ඩලික ප්‍රධානී රවීන්ද්‍ර විජේගුණරත්න රිමාන්ඩ් බන්ධනාගාරගත කිරීමට අධිකරණය පසුගියනොවැම්බර් 28 වෙනිදා  නියෝග කළේය.
කොළඹ කොටුව මහේස්ත්‍රාත්වරයා එම නියෝගය පනවනු ලැබුවේ 2008 - 2009 කාලය අතරතුර අතුරුදහන්වූ තරුණයන් 11 දෙනෙකු සම්බන්ධ පරීක්ෂණයට අදාලවය.
මේ සම්බන්ධයෙන් අපරාධ පරීක්ෂණ දෙපාර්තමේන්තුවට කටඋත්තරයක් ලබාදෙන ලෙස අධිකරණය නියෝග කළ ද, එසේ නොකො ආරක්ෂක මාණ්ඩලික ප්‍රධානියා සිය නීතිඥවරුන් මාර්ගයෙන් අධිකරණයට භාර විය.
ඔහු ඇප මත මුදාහැරීමට කොළඹ කොටුව මහේස්ත්‍රාත් අධිකරණය දෙසැම්බර් 05 වෙනිදා නියම කළේය.
සාක්ෂිකරුවන්ට බලපෑම් කිරීමෙන් වළකින මෙන් ඇප මත මුදා හැරි අවස්ථාවේ අධිකරණය සැකකාර අද්මිරාල්වරයාට අවවාද කර තිබිණි. 
එසේ තර්ජන හෝ බලපෑම් එල්ල කළ බවට පැමිණිල්ලක් ඉදිරිපත් වුවහොත්, දැනට නියම කර ඇති ඇප අවලංගු කර නඩුව අවසන් වනතුරු රිමාන්ඩ් භාරයට පත් කරන බව ද මහේස්ත්‍රාත් රංග දිසානායක අද්මිරාල් රවීන්ද්‍ර විජේගුණරත්නට අවවාද කළේය.
පුද්ගලයන් පිරිසක් පැමිණ තමන් දූෂණය කිරීමට උත්සහ කළ අවස්ථාවේ විරෝධය පෑම නිසා "දඬුවමක් වශයෙන්" ඊට ගොදුරු වූ කාන්තාවන් දෙදෙනාගේ හිස බූ ගෑමේ සිදුවීමක් ඉන්දියාවේ බිහාර් ප්‍රාන්තයෙන් වාර්තා වේ.
ඉහත කී සිදුවීමට මුහුණ දී ඇත්තේ මවක් සහ ඇයගේ දියණියය. 
ඒ සම්බන්ධයෙන් සැකකරුවන් දෙදෙනෙකු අත්අඩංගුවට ගෙන ඇති බව පොලිසිය පවසයි. 
ඉහත කී මව සහ දියණිය දූෂණයට ලක් කිරීමේ අරමුණින් ප්‍රාදේශීය නිලධාරියෙකු ඇතුළු කණ්ඩායමක් ඔවුන් විසූ නිවසට කඩාවැදී ඇති බව පොලිසිය වැඩිදුරටත් කියා සිටී. 
එහිදී කාන්තාවන් දෙදෙනාගේ ප්‍රතිවිරෝධය එල්ල වීමත් සමග ඔවුන්ට පහර දී ඇති පුරුෂයන් මව සය දියණියගේ හිස බූ ගා ගම වටා රැගෙන ගොස් ඇත.  
ඊට සම්බන්ධ තවත් සැකකරුවන් පස් දෙනෙකු සොයමින් සිටින බව පොලිසිය පවසයි. 
"අපිට ඉතාමත් නරක විදිහට පොලු වලින් පහර දුන්නා. මගේ සිරුරේ හැමතැනම තුවාල. මගේ දුවගෙත් තුවාල තිබෙනවා" යනුවෙන් ඉහත කී මව ANI පුවත් සේවයට පවසා තිබුණි. 
ගම්වාසීන් සියලු දෙනා ඉදිරියේ තම හිස බූ ගෑ බවත් කාන්තාවෝ පවසති. 
අතවර කිරීමට උත්සහ දැරීම ඉන්දියාවේ නීතියට අනුව ලිංගික අපරාධයකි. 
නව දිල්ලියේ සිටින බීබීසී වර්තාකාරිනිය ගීතා පාන්ඩේ පවසන පරිදි මෙවැනි සිදුවීම්වලින් අනතුරුව සිදුවන පහරදීම්, කාන්තාවන්ගේ හිස බූ ගෑම, සහ ඔවුන් ගම පුරා ඇවිද්දවීම පීතෘ මූලිකත්වය මුල්බැසගත් සමාජයක පිරිමියාට ඇති බලය පෙන්නුම් කිරීමකි. 
රජයේ නිලධාරියෙකු විසින් කාන්තාවන් දෙදෙනාට පහර දුන් කණ්ඩායම මෙහෙයවනු ලැබීම ඉතා කණගාටුවට කරුණක් බව ඇය වැඩිදුරටත් කියා සිටී.
එම නිලධාරියා අදාළ නිලයට තෝරා පත් කර ඇත්තේ ගම්වාසීන්ගේ සුබ සාධනය සොයා බැලීමට මිස ඔවුන්ට පහරදීමට නොවන බවත් ඇය සඳහන් කරයි. 
ඉන්දියාවේ ඇතැම් ප්‍රදේශ තුළ නීතිය කෙරෙහි  බියක් නොමැති බව ඉහත කී අපරාධය අනුව පෙනී යන බව ද ගීතා පාන්ඩේ පෙන්වා දෙයි. 
ඉන්දීය සමාජයේ කොන් වී සිටින දුගී ජන කොටස්, අපරාධයක් වූ විට එය පොලිසියට පැමිණිලි කිරීමට පවා දැඩි වෙහෙසක් ගත යුතු වේ.
ඔවුන්ගේ පැමිණිලි ගැන ඕනෑවට එපාවට පරීක්ෂණ කෙරෙන අතර වැඩ අධික සහ ඉතා සෙමින් කටයුතු කෙරෙන අධිකරණ පද්ධතිය හේතුවෙන් සමාජයේ බලය සහිත පිරිස් බොහෝ විට නීතියෙන් ගැලවෙති.  
මෙවැනි අපරාධයක් වූ විට මහජන විරෝධය  මතු වන නමුත් එය පවතින්නේ කෙටි කාලයකි. 
විශේෂයෙන්ම ඈත ග්‍රාමීය ප්‍රදේශ වල නීතියේ ආධිපත්‍ය නැවත ස්ථාපිත කිරීම සඳහා බලධාරීන් නිසි ආකාරයෙන් කඩිනමින් වින්දිතයින් සඳහා සාධාරණය ඉටු කළ යුතු බව මතුව ඇති තවත් අදහසකි.
"පිරිමි කණ්ඩායමක් වින්දිතයින්ගේ නිවසට ඇතුල් වෙලා දුවට අතවර කරන්න උත්සහ කරලා," පොලිස් නිලධාරියෙක් මාධ්‍යයට පැවසීය. මවගේ ද ආධාරය ඇතිව සැකකරුවන් පහරදී එළවා ගැනීමට ඇය සමත් වී තිබේ.  
බිහාර ප්‍රාන්තයේ කාන්තා කටයුතු පිළිබඳ කොමිසම මෙම සිදුවීම හෙළා දකිමින් පවසන්නේ ඊට එරෙහිව "තවත් පියවර" ගන්නා බවය. 
මෙම ප්‍රාන්තයේ මෙවැනි සිද්ධියක් වූ ප්‍රථම අවස්ථාව මෙය නොවේ.
සමුහ දුෂණයක් කිරීමට ප්‍රතිවිරෝධය දැක්වීම හේතුවෙන් පසුගිය අප්‍රේල් මාසයේදී බාලවයස් දැරිවියක් ඇසිඩ් ප්‍රහාරයකට ලක් විණි. 
මීට මාස කිහිපයකට පෙර බිහාරයේ කාන්තාවකට පහරදී ඇය නිරුවත් කර ගමේ වෙළෙඳපොළ පුරා ඇවිද්දවා තිබුණි. 
2012 වසරේදී දිල්ලි නගරයේදී බස් රථයක් තුළදී ශිෂ්‍යාවක් සමුහ දුෂණයට ලක් කර මරා දැමීමෙන් අනතුරුව ලිංගික ප්‍රචණ්ඩත්වයට එරෙහිව ඉන්දියාව පුරා දැඩි විරෝධයක් මතුවිය. 
ලිංගික ප්‍රචණ්ඩත්වය 2018දී ද දේශපාලනික වශයෙන් කථා බහට ලක්වන කරුණක් බවට පත්වුයේ ඉහළ සමාජ පසුබිමක ළමුන් කිහිප දෙනෙක් ඊට ලක් වීම නිසාය.    
නමුත් ස්ත්‍රී දුෂණ සහ කාන්තාවන්ට එරෙහි ප්‍රචණ්ඩත්වය හා සම්බන්ධ සිදුවීම් ඉන්දියාවෙන් නිතර වාර්තා වේ. 
කියවන්න:
2030 වසර වන විට ලොව පුරා කර්මාන්ත අංශයේ රැකියා මිලියන 20ක් පමණ රොබෝවරුන් මගින් සිදු කරනු ඇතැයි 'ඔක්ස්ෆර්ඩ් ඉකොනොමික්ස්' (Oxford Economics) මගින් සිදු කළ සමීක්ෂණයකින් හෙළිවී තිබේ. 
මෙම තත්ත්වය නිසා රැකියා අහිමි වන පුද්ගලයන් බොහෝ දුරට සේවා ක්ෂේත්‍රයේ රැකියාවලට සම්බන්ධ වීමට ඉඩ ඇති නමුත්, එවැනි බොහෝ අංශ ද මේ වන විට ස්වයංක්‍රීයකරණය කර තිබෙන බව සමීක්ෂණය සිදු කළ ආයතනය පවසයි. 
කෙසේ නමුත්, විවිධ අංශ ස්වයංක්‍රීයකරණය කිරීම තුළින් ද නව රැකියා අවස්ථා නිර්මාණය වන අතර එය ආර්ථික වර්ධනය ඉහළ නැංවීමට ඉවහල් වන බව සමීක්ෂණ වාර්තාවේ දැක්වේ.  
මේ අතර, විවිධ පුද්ගලයන් අතර පවතින ආදායම් පරතරය වැළැක්වීම සඳහා පියවර ගතයුතු බව ද මෙම සමීක්ෂණයෙන් අවධාරණය කර තිබේ. 
කර්මාන්ත ක්ෂේත්‍රයට හඳුන්වා දෙන සෑම රොබෝවරයෙකු නිසා ම රැකියා 1.6ක් අහිමි වන අතර, නිපුණතා අවම කලාපවලට මෙය දැඩි ලෙස බලපානු ඇති බව ඔක්ස්ෆර්ඩ් ඉකොනොමික්ස් පවසයි. 
රොබෝවරුන් හේතුවෙන් රැකියා අහිමි වීමේ වැඩිම අවදානම ඇත්තේ අවම නිපුණතා, දුර්වල ආර්ථිකයක් මෙන්ම විරැකියාව ඉතා ඉහළ මට්ටමක ඇති කලාපවල බව සමීක්ෂණ වාර්තාවේ සඳහන් වේ.
කර්මාන්ත අංශයේ රැකියා අහිමි වන පුද්ගලයන් ප්‍රවාහන, ගොඩනැගිලි, අලුත්වැඩියා, කාර්යාල සහ පරිපාලන ක්ෂේත්‍රවල රැකියා ලබා ගැනීමේ ප්‍රවනතාවක් ඇතත්, එම සේවා බොහොමයක් මේ වන විටත් ස්වයංක්‍රීයකරණය වෙමින් පවතින බව සමීක්ෂණ ආයතනය පවසයි. 
දළ වශයෙන් ගත් කළ ඉහළ නිපුණතා ඇති කලාපවලට වඩා අවම නිපුණතා ඇති කලාපවල රොබෝවරු හේතුවෙන් රැකියා අහිමි වීමේ ප්‍රතිශතය දෙගුණයක් වන අතර, ආර්ථික අසමානතා සහ දේශපාලන අස්ථාවරභාවයන් මෙයට හේතු ලෙස දක්වා තිබේ.    
මෙම සමීක්ෂණ වාර්තාවෙන් වෙනස් ආකාරයේ මතයක් ද ඉදිරිපත් කර තිබේ. තාක්ෂණය යොදා ගෙන විවිධ අංශ ස්වයංක්‍රීය කිරීම තුළින් පුද්ගලයන්ට අහිමිව ගිය රැකියා වෙනුවට වෙනත් අවස්ථා නිර්මාණය වන බව එහි දක්වා තිබේ.   
සේවා ක්ෂේත්‍රයේ සමහර අංශවලට රොබෝවරුන්ගේ සහය ලබාගෙන ඇතත්, ප්‍රධාන වශයෙන් ඔවුන් සේවයේ යෙදෙන්නේ කර්මාන්ත අංශයේය. ඉදිරියේ දී චීනයේ සමහර කර්මාන්තශාලාවල සේවකයන් විශාල ප්‍රමාණයක් වෙනුවට රොබෝවරුන් ආදේශ කිරීමට ඉඩ කඩ ඇති බව ද වාර්තාවේ දැක්වේ.  
නීතිය, මාධ්‍ය වැනි ක්ෂේත්‍රවල රැකියාවලට වඩා ප්‍රවාහන සහ ගොඩනැගිලි යන ක්ෂේත්‍රවල රැකියා රොබෝවරුන් අතට පත් වීමට වැඩි අවස්ථාවක් තිබේ. 
රටවල් පාලනය කරන රජයන්ට ඇති අලුත්ම අභියෝගය නම් අධි තාක්ෂණයෙන් යුත් නව නිර්මාණ සඳහා සහයෝගය දෙන අතරම, සමාජය තුළ නව බෙදීම් නිර්මාණය නොකර සිටීමය.    
බුද්ධිය, සමාජ ඥානය සහ නිර්මාණාත්මක හැකියාව අවශ්‍ය රැකියා සඳහා "තවත් සියවස් ගණනාවක්" මිනිස් ශ්‍රමය අවශ්‍ය වන බව ද වාර්තාවේ සඳහන් වේ.  
විවිධ ක්‍රියාකාරකම් ස්වයංක්‍රීය කිරීම වැඩි වන විට එයට සරිලන වෙනත් රැකියා අවස්ථා ගොඩනැගීම ගැන සිතන ලෙස න්‍යාය සකසන්නන්, ව්‍යාපාරික ප්‍රධානීන්, සේවකයන් සහ ගුරුවරුන්ගෙන් මෙම ආයතනය ඉල්ලීම් කර තිබේ.  
2000 වර්ෂයේ සිට මේ දක්වා කර්මාන්ත ක්ෂේත්‍රයේ රැකියා මිලියන 1.7ක් රොබෝවරුන් නිසා අහිමි වී ඇත. යුරෝපයේ රැකියා ලක්ෂ හතරක් ද, ඇමෙරිකාවේ 260,000ක් සහ චීනයේ 550,000 ක් ද ඊට ඇතුළත් වේ. 
කර්මාන්ත ක්ෂේත්‍රයේ රැකියා සඳහා තාක්ෂණය යොදාගෙන ස්වයංක්‍රීයකරණ ක්‍රම වැඩිම ප්‍රමාණයක් නිර්මාණය කර ඇත්තේ චීනය වන අතර, 2030 වනවිට එය මිලියන 14ක් බවට පත් වනු ඇති බව සමීක්ෂණ ආයතනය පවසයි.  
රොබෝවරුන්ගේ සේවය 30%කින් වැඩි කළහොත් ලොව පුරා භාණ්ඩ නිෂ්පාදනය හා බැඳුණු වටිනාකම ට්‍රිලියන පහකින් ඉහළ යනු ඇති බවට ඇස්තමේන්තු කර තිබේ.
කෙසේනමුත්, ලොව පුරා රැකියා අහිමිවන වේගයෙන්ම අලුත් අවස්ථා නිර්මාණය වන බව ද වාර්තාවේ සඳහන් කර තිබුණි.   
මැද පෙරදිග සහ උතුරු අප්‍රිකානු කලාපයන් තුළ මෙතෙක් සිදු කළ විශාලතම සමීක්ෂණයෙන් හෙළි වී ඇත්තේ අරාබි රටවල් තුළ ආගමානුකූල දිවි පෙවතක් ගත කරන පුද්ගලයන්ගේ විශාල අඩු වීමක් දක්නට ලැබෙන බවය. 
කාන්තා අයිතීන්, සංක්‍රමණය, ආරක්ෂාව සහ ලිංගිකත්වය වැනි කාරණා ගැන ආරාබියේ දිවි ගෙවන පුද්ගලයන්ගේ අදහස් මත පදනම්ව මෙම සමීක්ෂණය සිදු කර තිබේ.    
බීබීසී අරාබි පුවත් සේවය වෙනුවෙන් අරාබි බැරෝමීටර (Arab Barometer) සමීක්ෂණ ජාලය මෙම සමීක්ෂණය පවත්වනු ලැබ ඇත. 
2018 වසරේ අවසානයේ සිට 2019 වසරේ මැද දක්වා පලස්තීන භූමි ප්‍රදේශ සහ අරාබි කලාපයේ රටවල් දහයක සිදු කළ සමීක්ෂණයට පුද්ගලයන් 25,000කට වැඩි සංඛ්‍යාවක් සහභාගී කරගෙන තිබේ.  
එම සමීක්ෂණයේ සමහර ප්‍රතිඵල පහතින් දැක්වේ.        
2013 වර්ෂයේ සිට මේ දක්වා කලාපය පුරා පැතිරී සිටින "ආගමානුකූලව නොහැසිරෙන" පුද්ගලයන්ගේ ගණන 8% සිට 13% දක්වා වැඩි වී තිබේ. සමීක්ෂණයට අනුව වයස අවුරුදු තිහට අඩු පුද්ගලයන් ආගමික දිවි පෙවතින් ඉවත් වීමේ වැඩි ප්‍රවණතාවක් දක්නට ලැබේ. ඔවුන් අතරින් 18%ක් ආගමානුකූලව නොහැසිරෙන බවට හඳුනාගෙන ඇත. යේමනයේ පමණක් එහි පහත වැටීමක් දක්නට ලැබේ.  
රටේ අගමැතිනිය හෝ අමාත්‍යවරියක වීමේ කාන්තා අයිතියට කලාපය පුරා සිටින බොහෝ දෙනෙකු සිය කැමැත්ත පළ කර තිබිණි. නමුත් ඇල්ජීරියාවෙන් සමීක්ෂණයට සහභාගී වූ පිරිසෙන් කාන්තාවක රටේ නායිකාව වීම ගැන කැමැත්ත පළ කළේ 50%ට අඩු පිරිසක් වීම විශේෂත්වයකි.  
නමුත්, කාන්තාවන් වැඩි සංඛ්‍යාවක් ඇතුළු බොහෝ දෙනෙකු පැවසුවේ, ගෘහ ජීවිතයේදී පවුල වෙනුවෙන් අවසාන තීන්දුව ගැනීමේ අයිතිය ඇත්තේ සැමියාට හිමි විය යුතු බවය. 
මොරොක්කෝවේ පමණක් ජනගහනයෙන් අඩකට මදක් අඩු ප්‍රමාණයක් පවුල තුළ අවසන් තීන්දුව ගැනීම සැමියා සතු කාර්යයයක් ලෙස සිතන බව සමීක්ෂණයෙන් පෙනී යයි.
සමලිංගික සම්බන්ධතා ගැන කලාපය පුරා විසිරී ඇති මතය එකිනෙකට වෙනස් වුවත් එය පිළිගැනීම ඉතා අවම මට්ටමක පවතී. ලිබරල් සමාජයක් ඇති බවට ප්‍රසිද්ධියක් උසුලන ලෙබනනයේ පවා මෙය පිළිගනු ලබන්නේ 6%ක් පමණි. 
අගෞරව වන ආකාරයෙන් හැසිරෙන පවුලේ සාමාජිකයෙකු, විශේෂයෙන් ම කාන්තාවක, ඥාතීන් විසින් ඝාතනය කරනු ලැබීම 'පවුලේ ගෞරවය වෙනුවෙන් සිදු කරන ඝාතන' ලෙස හැඳින්වේ.  
ලෝකයේ අනෙක් නායකයන් සමග සංසන්දනය කර බලන විට ඩොනල්ඩ් ට්‍රම්ප්ගේ මැද පෙරදිග ප්‍රතිපත්ති සමීක්ෂණය පැවැත්වූ සෑම ප්‍රදේශයක ම හිමිව තිබුණේ අවසාන ස්ථානයයි.
නමුත් පුදුමයට කරුණ නම්, සමීක්ෂණය සිදු කළ ප්‍රදේශ 11න් 7ක පිරිස අතරින් අඩක් හෝ ඊට වැඩි ගණනක් තුර්කි ජනාධිපති රිසෙප් තයියෙප් එර්දොවාන්ගේ ප්‍රතිපත්ති පිළිගැනීමය.  
ලෙබනනය, ලිබියාව සහ ඊජිප්තුව යන රටවල එර්දොවාන්ට වඩා ව්ලැදිමීර් පූතීන්ගේ ප්‍රතිපත්තිවලට කැමැත්ත ප්‍රකාශ කර තිබේ.  
මැද පෙරදිග සහ උතුරු අප්‍රිකානු රටවල් බොහොමයක් නිරන්තරයෙන් සිය ආරක්ෂාව ගැන අවධානයෙන් පසු වේ. කලාපයට දැඩි තර්ජනයක් එල්ල කරන රටවල් ගැන පුද්ගලයන්ගෙන් ඇසූ විට පළමුව ඊශ්‍රායල ද දෙවනුව ඇමෙරිකා එක්සත් ජනපදය සහ තෙවනුව ඉරානයත් ලෙස හඳුන්වන ලදී.  
සමීක්ෂණය සිදු කළ සෑම රටක ම පුද්ගලයන් පස් දෙනෙකුගෙන් එක් අයෙකු වෙනත් රටකට සංක්‍රමණය වීමට කැමැත්ත පළ කළේය. 
සුඩානයේ ජනගහනයෙන් හරි අඩක් සිය රටින් පිටත් වීමට කැමැත්ත පළ කළහ.    
ආර්ථික ගැටලු මෙයට ප්‍රධානතම හේතුවක් ලෙස ඔවුහු පැවසූහ. 
නමුත් ඔවුන් සියලුදෙනාගේ ඉලක්කය වන්නේ යුරෝපය නොවේ. 
උතුරු ඇමෙරිකාවට යෑමට බලාපොරොත්තු වන පිරිසේ වැඩි වීමක් දක්නට ලැබෙන අතර, යුරෝපයට සංක්‍රමණය වීමේ කැමැත්ත පෙරට වඩා අඩු වී තිබේ. නමුත් මැද පෙරදිග හැර දා යාමට සිතන පුද්ගලයන් තවමත් ප්‍රමුඛත්වය ලබා දෙන්නේ යුරෝපයටය.  
මෙම සතිය පුරාවට බීබීසී අරාබි සේවයේ ප්‍රධාන මාතෘකාව මෙය වන අතර, ට්විටර්, ෆේස්බුක් සහ ඉන්ස්ටග්‍රෑම් ඔස්සේ #BBCARABICSURVEY යන හෑෂ්ටැගය භාවිත කර වැඩි විස්තර දැන ගත හැකිය.  
අරාබි බැරෝමීටර නම් සමීක්ෂණ ජාලයක් විසින් මෙම සමීක්ෂණය පවත්වනු ලැබීය. පලස්තීන භූමි ප්‍රදේශ සහ මැද පෙරදිග රටවල් දහයක දිවි ගෙවන පුද්ගලයන් 25,407ක් සමග මුහුණට මුහුණ ලා සාකච්ඡා පවත්වා තිබිණි.   
අරාබි බැරෝමීටර සමීක්ෂණ ජාලය අනුයුක්ත වී ඇත්තේ ඇමෙරිකාවේ ප්‍රින්ස්ටන් විශ්වවිද්‍යාලයටය. 2006 වසරේ සිට ඔවුන් මේ ආකාරයේ සමීක්ෂණ පවත්වයි. මිනිත්තු 45ක් දක්වා දිගු වූ සාකච්ඡා බොහෝ විට සිදු කර ඇත්තේ ටැබ්ලට් උපකරණයක් හරහා වන අතර, එයට සහභාගී වූ පුද්ගලයන් පෞද්ගලික ස්ථානයක සිට කරුණු දක්වා තිබේ.    
ඊශ්‍රායලය සහ ඉරානය ඇතුළත් නොවුණ ද, අනෙක් පසින් පලස්තීන භූමි ප්‍රදේශ ඇතුළත් වුව ද, මෙම සමීක්ෂණයෙන් පිළිබිඹු වන්නේ අරාබි ලෝකය තුළ පවතින මතයයි. 
ගල්ෆ් ඇතුළු කලාපයේ රටවල් බොහොමයක් සම්පූර්ණ සහ සාධාරණ ලෙස සමීක්ෂණය පැවැත්වීමට ඉඩ ලබා නොදිණි.    
කුවේට්හි ප්‍රතිඵල ලැබීම දැඩි ලෙස ප්‍රමාද වීම හේතුවෙන් එය බීබීසී අරාබි සේවයේ ආවරණය සඳහා යොදා ගැනීමට නොහැකි විය. සිරියාවට ඇතුළු වීමේ ඇති අපහසුතා නිසා සමීක්ෂණයට සහභාගී කර ගත නොහැකි විය. 
නීතිමය සහ සංස්කෘතික ගැටලු හේතුවෙන් සමීක්ෂණයට ඇතුළත් සමහර ප්‍රශ්න ඉවත් කරන මෙන් රටවල් කිහිපයක් ඉල්ලීම් කර තිබිණි. අවසන් ප්‍රතිඵල එළිදැක්වීමේදී මේ සියලු කාරණා සැලකිල්ලට ගෙන ඇති අතර, සීමාවන් පැහැදිලිව දක්වා තිබේ.  
මෙම ක්‍රමවේදය පිළිබඳ වැඩිදුර විස්තර අරාබි බැරෝමීටර වෙබ් අඩවියෙන් දැනගත හැකිය. 
"මගේ ස්වාමියා වෙන ගෑනියෙක් එක්ක ගියා. ළමයි දෙන්න බලා ගන්න කවුරුත් නැහැ. පිරිමි නිසා ම තමයි මම මේ තත්ත්වයට වැටුණේ." 
ඇය දෙදරු මවකි. ගණිකා වෘත්තීය ඇයගේ ජීවිකාව බවට පත් විය. 
"අපිට අසාධාරණය සිද්ධ වෙන්නේ සමාජයෙන් ම තමයි. සමාජය ම තමයි අපිව පොලිසියට යොමු කරන්නේ. මම දරුවොත් එක්ක බස් හෝල්ට් එකක හිටියත් සමහරු පොලිසියට දැනුම් දෙනවා. මම ඒ වෙලාවේ ගණිකා වෘත්තීය කරන්නේ නැහැනේ." ඇය බීබීසී සිංහල සේවය සමග පැවසුවාය. 
පොලිස් භාරයට පත් වූ විට තමන්ට මුහුණ දෙන්නට සිදුවන වාතාවරණය පිළිබඳව අදහස් දක්වමින් ඇය කියා සිටියේ නැවත සමාජයට මුහුණ දීමට නොහැකි තත්වයක් උදා කෙරෙන බවය. 
"පොලිසියේදී අපිට තියෙන්නේ අන්තිම පහත් ම සැලකීමක්. අන්තිම කැත විදියට තමයි අපිට සලකන්නේ. උසාවියට ගියාම එතැනදී ඒ ගොල්ලෝ කෑ ගහල කියනවා නඩුකාරයට මෙයා 'ගණිකා නිවාසයක් පවත්වාගෙන යනවා' කියල. එතන පන්සීයක් සෙනග හිටියොත් ඒ ඔක්කොම මගේ දිහා බලනවා. ඊට පස්සේ පාරේ ගිහිල්ල ඉවරයි."
ඇය දෙස වපර ඇසින් බලන සමාජය දෙස ඇය බලන්නේ මේ අයුරිනි.
"පන්සලකට යන්නෙත් බයෙන්. කෝවිලකට ගියත් අන්න අර ගෑනි කෝවිලට ඇවිල්ල කියනවා. දෙයියෝ ගාව නෙවෙයි ඇස් තියෙන්නේ. අපි දෙයියොද? අපි දිහා ඇස් දෙක තියෙන්නේ. එහෙම බලන්න එපා. අපිත් මිනිස්සු. මිනිස්සුම තමයි අපිව අරන් යන්නෙත්." ඇය ප්‍රකාශ කළාය.
කෙසේ නමුත්, ලිංගික සේවය සපයන සෑම කාන්තාවක් ම එම තත්ත්වයට මුහුණ නොදෙනු ඇත. සමාජයේ ඉහළ ස්තරයට සේවය සපයන තරුණියක ද අප හා අදහස් දැක්වීමට එකඟ විය. 
තමන්ගේ සැබෑ නම මාධ්‍ය ඔස්සේ හෙළි නොකරන ලෙස ඉල්ලීමක් කළ ඇය කියා සිටියේ ඇතැම් ගනුදෙනුකරුවන් ඉදිරියේ තමන් පෙනී සිටින්නේ අන්වර්ථ නාමයකින් බවය. 
වෘත්තියෙන් ඇය පෞද්ගලික සමාගමක විධායක ශ්‍රේණියේ රැකියාවක නිරත වන්නීය.
"මට ඉන්න ක්ලයන්ට්ස්ල යන්නේ ෆයිව් ස්ටාර් තැන්වලට. ඒ වගේ තැන්වලට පොලිසිය එන්නේ නැහැ. ඒ නිසා එහෙම ප්‍රශ්න මට නම් නැහැ." 
ඉහළ පෙළේ වෘත්තිකයන්, ව්‍යාපාරිකයන් මෙන්ම දේශපාලනඥයන් පවා තම සේවය ලබා ගන්නා බව ඇය හෙළිදරව් කළාය.
වැඩි මුදලක් උපයා ගැනීම සඳහා ඇය ඉඳ හිට වෙනත් රටකට යන බව ද ඇය පවසන්නීය. 
"මට උදව් කරන කෙනෙක් ඉන්නවා. එයත් එක්ක තමයි මම මුලින් ම ලන්ඩන් ගියේ. පස්සේ මම තනියෙන් යනවා. එහෙ අපිට ආරක්ෂාව වැඩියි. කවුරුවත් හොයන්නේ නැහැනේ අනුන් ගැන." 
ඇයගේ ජීවන රටාව නොවෙනස් ව පවත්වාගෙන යාම සඳහා වැඩි මුදලක් උපයා ගැනීම අත්‍යවශ්‍ය වන බව ඇයගේ අදහසයි.
"මාස හයකට වීසා දෙනවනේ. එහෙ 'බ්‍රොතල් හවුස්' දෙකක් රන් කරන ආන්ටි කෙනෙක් මම දන්නවා. මාස දෙක තුනක් වැඩ කළත් හොඳ ගානක් හම්බ කරගෙන එන්න පුළුවන්." 
මගේ දරුවා ඉගෙන ගන්නේ ඉන්ටනැෂනල් ස්කූල් එකක. ඒ වියදම් දරන්න බැහැ මට මෙහෙ සාමාන්‍ය රැකියාවක් කරල." ඇය පැවසුවාය.
තම විවාහ දිවිය හෝ ස්වාමි පුරුෂයා පිළිබඳව කිසිවක් ප්‍රකාශ කිරීම ඇය ප්‍රතික්‍ෂේප කළාය.
ශ්‍රී ලංකාව තුළ නීතිගත නොවන නමුත් සේවා සැපයෙන සමාජ ස්තරය අනුව ලිංගික ශ්‍රමිකයන් මුහුණ දෙන අත්දැකීම් හාත්පසින් ම වෙනස් බව ඉහත කාන්තාවන් දෙදෙනාගේ ප්‍රකාශ මගින් පැහැදිලි වෙයි.
මේ පිළිබඳව විමසීමේදී වැල්ලම්පිටියේ වෙසෙන කාන්තාවක කියා සිටියේ ගණිකා වෘත්තීය නීතිගත කිරීම මගින් ඊට විසඳුම් ලැබෙන බවකි.
"මගේ ඉල්ලීම මේකයි. ගණිකා වෘත්තීය කවදාවත් කිසිම රටක නවත්වන්න බැහැ. ඒ නිසා තමයි සමහර රටවල් ඒක නීතිගත කරල තියෙන්නේ. ලංකාවෙත් මේක නීතිගත කරන්න එතකොට අපිට මේ අසාධාරණය සිද්ධවෙන්නේ නැහැ. අපරාධත් අඩුවෙනවා." 
ඇය තවදුරටත් කියා සිටියේ "කාන්තාව විතරයි මේකට වන්දි ගෙවන්නේ. මාව ගණිකාවක් කළේ පිරිමි. පිරිමි තමයි ඇවිත් අපිව ගන්නේ. මාධ්‍ය කාරයෝ ගණිකා නිවාස වැටලුවා කියල මහා කැත විදියට ඒකට ප්‍රචාරය දෙනවා. පාරේ බැහැල යන්න බැරිවෙන විදියට ඒක ගහල දානවා," යනුවෙනි. 
කොළඹ පදිංචි තවත් කාන්තාවක් කියා සිටියේ තමන් පළමු වරට පොලිසියට කොටු වීමෙන් පසුව දීර්ඝ කාලීන ප්‍රශ්නවලට මුහුණ දුන් බවය. 
"පොලිසියෙන් තමයි වැඩිම අසාධාරණය සිද්ධ වෙන්නේ. පොලිසියේ අයට හිතුණු ගමන් ඇවිල්ලා අපිව බලෙන් අරන් යනවා."
"කසාද බැන්දට පස්සේ මම මේ රස්සාව නැවැත්තුවා. එහෙම ඉන්නකොටත් මාව පොලිසියෙන් අරන් ගියා. මම පිටකොටුවට ගියේ එතන වෙළඳාමක් කරන මගේ මනුස්සය හම්බ වෙන්න." නම හෙළි කිරීමට අකමැති වූ ඇය පැවසුවාය.
පොලිසියට එල්ල වන චෝදනා තරයේ ප්‍රතික්‍ෂේප කරමින් පොලිස් ප්‍රකාශක රුවන් ගුණසේකර බීබීසී සිංහල සේවයට පවසා තිබුණේ පැමිණිල්ලක් ලැබුනොත් එම නිලධාරියාට එරෙහිව කටයුතු කරනු ඇති බවය.
ශ්‍රී ලංකාව තුළ ගණිකා වෘත්තීය ප්‍රධාන වශයෙන් ආකාර තුනකින් ක්‍රියාත්මක වන බව පේරාදෙණිය විශ්වවිද්‍යාලයේ ජ්‍යෙෂ්ඨ කථිකාචාරිනි මාධවී හේරත් පවසන්නීය.
"එකක් තමයි සමහර සම්බාහන මධ්‍යස්ථාන හරහා ගණිකා වෘත්තිය කරගෙන යාම. තැරව්කරුවන් හෝ තැරැව්කාරියන් ගේ උදව්වෙන් කරගෙන යාම තවත් ක්‍රමයක්. තුන් වැනි ක්‍රමය තමයි ස්වාධීනව, රහසිගතව එම වෘත්තියේ යෙදීම."
"මේ අතර ඉන්නවා සමාජයේ නමක් හදාගත්, පිළිගැනීමක් ඇති ස්ත්‍රීන් කොටසක්. ඔවුන්ටත් තැරැව්කරුවන් ඉන්නවා. ස්වාධීනව කරගෙන යන අයත් ඉන්නවා." ජ්‍යෙෂ්ඨ කථිකාචාරිනි මාධවී හේරත් ප්‍රකාශ කළාය.
එකම වෘත්තීය කරගෙන යන නමුත් "ගණිකාව ලෙස ලේබල් කරන්නේ" සමාජයේ පහළ ස්තරයේ ස්ත්‍රිය පමණක් බව ඇයගේ මතයයි.
"ගණිකාව" යන වචනයට නිශ්චිත අර්ථ නිරූපනයක් ශ්‍රී ලංකාවේ නීතිය තුළ නොමැති බව නීතිවේදිනි නදීජා ඩයස් පවසන්නීය.
"බ්ලැක් ශබ්දකෝෂයේ දැක්වෙන ආකාරයට කිසියම් මිලක් සඳහා තෝරා ගැනීමකින් තොරව පුද්ගලයන් සමඟ ලිංගිකව හැසිරෙන කෙනා තමයි ගණිකාව කියල හැඳින්වෙන්නේ. මෙතන දී ගැහැනියක් නම් ඇය කිසියම් මිලකට තමන්ගේ ශරීරය අළෙවි කරනවා."
ඇය තවදුරටත් කියා සිටියේ "ඇතැමුන් මෙය ව්‍යාපාරයක් වශයෙන් පවත්වාගෙන යන අතර ඇතැමුන්ට එය ජීවනෝපායක්" වන බවය.
"බෞද්ධ දර්ශනය අනුව නම් මෙය දුරාචාරයක්. නීතිය පැත්තෙන් ගත්තොත් මෙය විග්‍රහ කිරීම සඳහා ඈත අතීතයට යායුතු වෙනවා." 
ශ්‍රී ලංකාවේ ගණිකාවන් සම්බන්ධයෙන් නීතිය ක්‍රියාත්මක වන්නේ ක්‍රි ව 1889 අංක 5 දරණ ගණිකා නිවාස ආඥා පනතින් සහ 1841 අංක 4 දරණ අයාල ආඥා පනතින් පමණක් බව නීතිවේදීනි නදීජා ඩයස් පවසන්නීය.
"රැකියාවක් සඳහා ගණිකා වෘත්තියේ යෙදුණොත් රුපියල් 100ක දඩයක් වැනි ලිහිල් දඬුවමක් තියෙන්නේ. ගණිකා නිවාසයක් පවත්වාගෙන යෑමේ වරදට අවම දඩය රුපියල් 50,000ක්."
ගණිකා වෘත්තීය යනු කුමක්දැයි පැහැදිලි කෙරෙන නිර්වචනයක් නීතිය තුළ නොමැති හෙයින් යම් කෙනෙකුට එරෙහිව නීතිය ක්‍රියාත්මක වන්නේ ඉහත කී ආඥා පනත් දෙක හරහා බව පමණක් බව ඇය කියා සිටියාය.
කෙසේ නමුත් ඉපැරණි නීති පනත් මත කටයුතු කිරීම තුළින් "ගණිකාවන්ගේ ප්‍රමාණය අඩුවීමක් හෝ සමාජයීය වශයෙන් කිසිදු යහපතක්" නොවන බව ඇයගේ මතයයි.
වඩා ඵලදායී ක්‍රමවේදය නම්, අදාළ ස්ත්‍රිය එම වෘත්තියට යොමු වීමට හේතු වූ කාරණාව සොයා බලා ඊට පිළියම් යෙදීම බව නීතිවේදීනි නදීජා ඩයස් වැඩිදුරටත් සඳහන් කළාය. 
වඳ සැත්කම් සිදු කළ බවට චෝදනා ලැබ සිටින කුරුණෑගල මහ රෝහලේ හිටපු වෛද්‍යවරයෙකු වන වෛද්‍ය ෂිහාබ්දීන් මොහොමඩ් ෂාෆි සම්බන්ධ නඩුව බ්‍රහස්පතින්දා (ජූනි 27) කුරුණෑගල මහේස්ත්‍රාත් අධිකරණය හමුවේ කැඳවීමට නියමිතය. 
ඔහුට එල්ල වූ චෝදනා සහ එම චෝදනා සම්බන්ධයෙන් කෙරෙන පරීක්ෂණවල තත්ත්වය පිළිබඳ විමසුමකි මේ.
ෂිහාබ්දීන් මොහොමඩ් ෂාෆි වෛද්‍යවරයා සම්බන්ධයෙන් දැඩි ආන්දෝලනයක් ඇති වූයේ දිවයින පුවත්පත මැයි 23 වෙනිදා  "තවුහිද් ජමාත් දොස්තර සිංහල බෞද්ධ මව්වරුන් හාර දහසක් වඳ කරලා, සාක්ෂි සහිතව තොරතුරු හෙළිවේ" යනුවෙන් පළ කර තිබු ප්‍රධාන පුවතත් සමගය.
හාර දහසක් මව්වරුන් වඳ කර ඇතැයි තහවුරු වී ඇති බව හැඟෙන පරිදි පළවූ එම වාර්තාව ගැන ජනතා විමුක්ති පෙරමුණේ නායක අනුර කුමාර දිසානායක එදින පාර්ලිමේන්තුවේ අවධානයට යොමු කළ අතර කතානායක කරු ජයසූරිය කියා සිටියේ එවන් පරීක්ෂණයක් ගැන දැනුවත් නැතැයි පොලිස් ප්‍රධානීන් තමන්ට දැනුම් දුන් බවය.
අදාළ වෛද්‍යවරයාට එරෙහිව මව්වරුන්ට වඳ සැත්කම් කිරීමක් සම්බන්ධයෙන් කිසිදු පරීක්ෂණයක් පොලිසිය සිදු නොකරන බව පොලිස් මාධ්‍ය ප්‍රකාශක රුවන් ගුණසේකර පසුව මාධ්‍ය වෙත අදහස් දක්වමින් සඳහන් කළේය. අදාළ පුවත්පත් වාර්තාව සමබන්ධයෙන් අපරාධ පරීක්ෂණයක් පැවැත්වීමට තීරණය කර ඇති බව ඔහු පැවසීය.
එහිදී පොලිස් මාධ්‍ය ප්‍රකාශකවරයා කියා සිටියේ කුරුණෑගල ප්‍රදේශයේ වෛද්‍යවරයෙකු සැක සහිත ආකාරයට වත්කම් උපයා ගැනීමේ චෝදනා සම්බන්ධයෙන් පමණක් පරීක්ෂණ පවත්වන බවය.
ඒ අනුව, ෂිහාබ්දීන් මොහොමඩ් ෂාෆි නමැති සැකකාර වෛද්‍යවරයා පසුගිය 25 වෙනිදා පොලිසිය විසින් අත්අඩංගුවට ගනු ලැබීය.
රුපියල් කෝටි 40කට අධික වත්කමක් ඔහු සතු බවට තොරතුරු ලැබී ඇතැයි කී පොලිසිය ඒවා කිසියම් අන්තවාදී හෝ ත්‍රස්තවාදී කණ්ඩායමක් මගින් ලැබී ඇත්දැයි ප්‍රශ්න කිරීමේ අරමුණින් ඔහුව අත්අඩංගුවට ගත් බව ප්‍රකාශ කළේය.
වෛද්‍ය ෂිහාබ්දීන් මොහොමඩ් ෂාෆි ඉහත කී චෝදනා සියල්ල ප්‍රතික්ෂේප කරයි. 
වෛද්‍ය ෂාෆි සම්බන්ධයෙන් පොලිස් අපරාධ පරීක්ෂණ දෙපාර්තමේන්තුව පරීක්ෂණයක් ආරම්භ කළේ, මැයි 27 වෙනිදාය.
ඒ අනුව, අදාළ වෛද්‍යවරයා විසින් කරන ලදැයි පැවසෙන "වඳ සැත්කම්" පිළිබඳ පැමිණිලි ඇත්නම් ඉදිරිපත් කරන ලෙස පොලිස් මාධ්‍ය ප්‍රකාශක රුවන් ගුණසේකර මැයි 26 වෙනිදා ප්‍රසිද්ධියේ මහජනතාවගෙන් ඉල්ලීමක් කර තිබිණි.
මේ අතර, පසුගිය ජූනි 19 වන දා ප්‍රවෘත්ති සාකච්ඡාවක් පවත්වමින් පොලිස් මාධ්‍ය ප්‍රකාශක රුවන් ගුණසේකර පැවසුවේ, අදාළ චෝදනා සම්බන්ධයෙන් අපරාධ පරීක්ෂණ දෙපාර්තමේන්තුව සිදු කරන පරීක්ෂණයට අදාළව ප්‍රකාශ 758ක් ලබාගෙන ඇති බවය.
එම ප්‍රකාශ ලබාගෙන ඇත්තේ මෙසේය.
"මේ සිද්ධියට අදාළ නඩුව කුරුණෑගල මහේස්ත්‍රාත් අධිකරණය ඉදිරියේ ජූනි 27 වෙනිදා කැඳවීමට නියමිතයි. අපරාධ පරීක්ෂණ දෙපාර්තමේන්තුව මගින් ලබා ගත් සියලු ප්‍රකාශවල සාරාංශ එදිනට අධිකරණයට ඉදිරිපත් කරනවා," පොලිස් මාධ්‍ය ප්‍රකාශක රුවන් ගුණසේකර පැවසීය.
වෛද්‍ය ෂිහාබ්දීන් ෂාෆිට එරෙහිව ලැබී ඇති පැමිණිලි සම්බන්ධයෙන් පරීක්ෂණ පැවැත්වීමට සෞඛ්‍ය අමාත්‍යංශය ද විශේෂ පරීක්ෂණ මණ්ඩලයක් පත් කළේය.
සෞඛ්‍ය අමාත්‍යාංශයේ අධ්‍යක්ෂ වෛද්‍ය අනිල් සමරනායක අදාළ කමිටුවේ සභාපතිවරයා වශයෙන් කටයුතු කරන අතර, ශ්‍රී ලංකා ප්‍රසව හා නාරිවේද විශේෂඥ සංගමය නියෝජනය කරමින් ප්‍රසව හා නාරිවේද විශේෂඥ වෛද්‍ය (විශ්‍රාමික) ලක්ෂ්මන් සේනානායක සහ ප්‍රසව හා නාරිවේද විශේෂඥ වෛද්‍ය යු ඩී පී රත්නසිරි ද පවුල් සෞඛ්‍ය කාර්යාංශයේ ප්‍රජා වෛද්‍ය විශේෂඥ සංජීව ගොඩකන්දගේ, සෞඛ්‍ය අමාත්‍යාංශයේ අධ්‍යක්ෂ එල් ඒ බස්නායක, සෞඛ්‍ය අමාත්‍යාංශයේ විමර්ශන නිලධාරී එස් අයි ගුණවර්ධන කමිටුවේ සෙසු සාමාජිකයෝ වෙති.
අදාළ චෝදනා සම්බන්ධයෙන් මූලික විමර්ශනයක් පවත්වා නිරීක්ෂණ සහ නිර්දේශ සහිත මූලික විමර්ශන වාර්තාවක් සතියක් ඇතුළත ද, ලබා ගත් ප්‍රකාශ හා ලිපි ලේඛන සමග සම්පූර්ණ විමර්ශන වාර්තාවක් මාසයක් ඇතුළත ද ලබා දෙන ලෙස සෞඛ්‍ය අමාත්‍යාංශය ඉහත කී විමර්ශන කමිටුවට මැයි 28 වන දා දැනුම් දුන්නේය.
ඒ අනුව, සම්පූර්ණ විමර්ශන වාර්තාව සෞඛ්‍ය අමාත්‍යංශයට භාර දිය යුතු දිනය වන්නේ, ලබන සිකුරාදා (ජූනි 28)ය.
මේ වන විට සිය දරුවන් තිදෙනාට මරණ තර්ජන ඇති හෙයින් ඔවුන් සඟවා තබා ගැනීමට සිදුව ඇතැයි වෛද්‍ය ෂිහාබ්දීන් ෂාෆිගේ බිරිඳ වන වෛද්‍ය ෆාතිමා ඉමාරා මාධ්‍ය වෙත පවසා තිබේ.
ඇය සඳහන් කර ඇත්තේ, මෙම තත්ත්වය හේතුවෙන් සිය දරුවන් පාසල් යැවීමට ද නොහැකි වී ඇති බවය.
මේ අතර, අදාළ වෛද්‍යවරයාට එරෙහිව නඩු පැවරීමට ප්‍රමාණවත් සාක්ෂි නැතැයි එම වෛද්‍යවරයා වෙනුවෙන් පෙනී සිටින නීතිඥ හිජාස් හිස්බුල්ලා මාධ්‍යට පවසා තිබිණි. 
ඔහු තවදුරටත් එහි සඳහන් කර තිබුණේ වෛද්‍යවරයාට එරෙහි චෝදනා පිළිබඳව දැනුම් දීමක් කර නොමැති බවය.
"දිවයින පත්තරේ ලියලා තිබ්බේ දොස්තර සාෆි කාන්තාවෝ 4000 ක් වඳ භාවයට පත්කරලා තියනවා කියලයි. ඔවුන් දිගින්, දිගටම ලියුවා මේකට අදාල සාක්ෂි තියනවා, වඳ භාවයට පත්වුණු කාන්තාවෝ සිය ගණනක් පොලිසියට සාක්ෂි දිලා තියනවා කියලා. අපිට දැන ගන්න තියන විදිහට එහෙම කිසිම සාක්ෂියක් දිලා නෑ. 4000 ක් වඳභාවයට පත් කරලා තියනවනම්, අඩුම වශයෙන් එක නමක් හරි ලියන්න පුලවන් වෙන්න ඕනැනේ. මාධ්‍යයක එහෙම නම් ප්‍රසිද්ධියේ කියන්න බැරිනම් පොලිසියට පුලුවන් එම කාන්තාවන් කවුද, ඔවුන්ගේ පැමිණිලි මොන වගේද කියලා අධිකරණය හමුවට වාර්තා කරන්න," ඔහු පවසා තිබිණි.
වෛද්‍ය සාෆි වෙනුවෙන් ඔහුගේ නීතිඥවරයා ශ්‍රේෂ්ඨාධිකරණය වෙත අඟහරුවාදා (ජුනි 25) මූලික අයිතිවාසිකම් පෙත්සමක් ගොනු කර ඇති බවට ද මාධ්‍ය වාර්තා පළ වේ. 
අදාළ පෙත්සම ඉදිරිපත් කර ඇත්තේ වෛද්‍යවරයා අත්අඩංගුවට ගෙන රඳවා තබා ගනු ලැබීම නීතිවිරෝධී බව ප්‍රක්ෂයට පත් කරන ලෙස ඉල්ලමිනි. 
වෛද්‍ය ෂාෆි ෂිහාබ්දීන් විසින් සිසේරියන් සැත්කම්වලදී මවුවරුන් වඳ භාවයට පත් කරනු ලැබූ බවට ප‍්‍රවෘත්තියක් පළකිරීම සම්බන්ධයෙන් 'දිවයින' පුවත්පතේ නියෝජ්‍ය කර්තෘ හේමන්ත රන්දුණුගෙන් අපරාධ පරීක්‍ෂණ දෙපාර්තමේන්තුව දෙවන වරටත් ජූනි 22 වෙනිදා ප‍්‍රශ්න කර ප‍්‍රකාශ ලබා ගත් බව 'දිවයින' වෙබ් අඩවිය වාර්තා කර තිබේ.
වඳ සැත්කම් සම්බන්ධයෙන් වෛද්‍ය ෂිහාබ්දීන් ෂාෆිට එරෙහිව එල්ල වී ඇති චෝදනා සම්බන්ධයෙන් සමාජ මාධ්‍ය ඔස්සේ විවිධ අදහස් පළවී තිබේ.
මේ අතර ශ්‍රී ලංකා වෛද්‍ය සභාව මැයි 28 වෙනිදා නිවේදනයක් නිකුත් කරමින් වෛද්‍යවරුන්ට දැනුම් දුන්නේ, කුරුණෑගල වෛද්‍යවරයා සම්බන්ධයෙන් අදහස් ප්‍රකාශ කිරීමෙන් වැළකී සිටින ලෙසය. එවැනි ප්‍රකාශ සිදුකිරීමෙන් රටේ උද්ගතව ඇති තත්ත්වය තවත් ව්‍යාකුල විය හැකි බව ද නිවේදනයේ දැක්විණි.
මේ සිදුවීම සම්බන්ධයෙන් තමන් දැඩි අවධානයක් යොමුකර ඇති බව පවසන ශ්‍රී ලංකා වෛද්‍ය සභාව දැනට සිදුකෙරෙන පරීක්ෂණ කඩිනමින් අවසන් කරනු ඇති බවට ද විශ්වාසය පළකර තිබිණි.
අධ්‍යාපනය යනු උපන් දා සිට දිවියෙන් සමුගන්නා තුරු ම දැන හෝ නොදැන ක්‍රියාත්මක වන යාවජීව ක්‍රියාවලියක් ලෙස හැඳින්වීම වරදක් නොවේ. අධ්‍යාපනය ලැබීම පිණිස කුඩා දරුවන් හෝ වැඩිහිටියන් යනුවෙන් සීමාවක් තිබිය නොහැකිය. 
කෙසේ නමුත් පාසල් ජීවිතය හා බැඳුණු සාමන්‍ය පෙළ විභාගය සහ උසස් පෙළ විභාගය බොහෝ දුරට තරුණ ප්‍රජාවට සීමා වූවක්ය යන්න බහුතර මතය වී තිබේ.  
එහෙත් පළමු වරට 1981 වසරේ උසස් පෙළ විභාගයට පෙනී සිටි පුද්ගලයෙකු වසර 38කට පසු එනම් 2019 වසරේ උසස් පෙළ විභාගයකට පෙනී සිටින බව යමෙක් පැවසුවහොත් ඔබ බොහෝ විට පුදුම විය හැකිය.  
තමන් 1981 වසරේ අසමත් වූ උසස් පෙළ විභාගය සඳහා මුහුණ දීමට මේ දිනවල සූදානම් වන ඔහු මහාමාර්ග රාජ්‍ය අමාත්‍ය සහ ජනප්‍රිය සිනමා නළු රන්ජන් රාමනායකය.
බීබීසී සිංහල සේවයට රාජ්‍ය අමාත්‍යවරයා හමු වූයේ, අගෝස්තු මස පැවැත්වෙන උසස් පෙළ විභාගයට මුහුණ දීම සඳහා ඔහු පෞද්ගලික ගුරුවරයෙකු සමග දේශපාලන විද්‍යාව විෂය ගැන උපකාරක පන්තියකට සම්බන්ධ වෙමින් සිටියදීය. 
සාමාන්‍යයෙන් ශිෂ්‍යයන් ගුරුවරයාට 'සර්' කියා අමතන නමුත් මෙම පන්තියේදී අපට ඇසුණේ තරුණ ගුරුවරයා තම අමාත්‍ය ශිෂ්‍යයාට 'සර්' කියා අමතමින් උගන්වන ආකාරයය. 
'අමාත්‍යංශයට උදේ ගිහිල්ලා, පාර්ලිමේන්තුවේ හවස කතා කරලා, රෑට පන්ති යනවා, පාඩම් කරනවා, මේක තමයි මේ දිනවල දින චර්යාව," බීබීසී සිංහල සේවය සමග සංවාදය ආරම්භ කරමින් රන්ජන් රාමනායක අමාත්‍යවරයා කියා සිටියේය. 
"මම 1979දී සාමාන්‍ය පෙළ විභාගය සමත් වුණේ, D1,C5,S1ක් සහ ලයිට් කණුවක් එක්ක (F අසමත්). 1981දී උසස් පෙළ එක විෂයයි සමත් වුණේ."
වසර 38කට පසු එදා අසමත් වූ උසස් පෙළ විභාගය නැවත ලිවීමට සිතුණේ ඇයි ද යන්න බීබීසී සිංහල සේවය රන්ජන් රාමනායක අමාත්‍යවරයාට යොමුකළ ප්‍රශ්නයකි. 
"මේක හිතුණේ මම කරපු ප්‍රකාශවලට දාලා තියෙන නඩුවලට නීතිය අධ්‍යනය කරද්දී. මට හිතුණා ඇයි මට නීතිවේදියෙක් වෙලා මේ නඩුවලට මුහුණ දෙන්න බැරි කියලා. නීති විභාගය කරන්න උසස් පෙළ ඕනේ, එතකොට හිතුණා උසස් පෙළ කරනවා කියලා, මොක ද තමන් ඉගෙන ගත් තරමට අනිත් අයට අපිව රවට්ටන්න බැරි වෙනවා. මූලික නීතිය වගේ දේවල් නොදැනුවත්ව ගොඩක් අය නිකන් අමාරුවේ වැටෙනවා," ඔහු පැවසීය. 
'මේක මම මගේ යහළුවන්ට කියද්දී ඔවුන් හිනා වුණා. ඔවුන් කිව්වා රන්ජන් ඔයා ඇමති කෙනෙක් මිනිස්සු හිනා වෙයි අපහාස කරයි කියලා. මගේ දේශපාලනයටත් බලපායි කියලා. මගේ උත්තරය වුණේ මම ඉගෙන ගන්නේ මගේ දැනුම වර්ධනය කර ගන්න. ඒක ගැන මට ප්‍රශ්නයක් නැහැ කියන එක," රන්ජන් රාමනායක අමාත්‍යවරයා කියා සිටියේය. 
උසස් පෙළ විභාගයට අමතරව උපාධියක් ලබා ගැනීම සඳහා ද රන්ජන් රාමනායක අමාත්‍යවරයා මේ දිනවල කොළඹ විවෘත විශ්වවිද්‍යාලයේ බාහිර ශිෂ්‍යයෙකු ලෙස අධ්‍යාපනය හදාරමින් සිටියි. 
"හැම වෙලේ ම ජනතාව කියනවා දේශපාලකයන්ට උපාධි තියෙන්න ඕනේ කියලා. ඒ වගේ ම මම දැක්කා සිංගප්පූරු කැබිනට් මණ්ඩලයේ ඔක්කොම උපාධිධාරියෝ. ඒ නිසා මම හිතුවා මම උපාධියක් ගන්න ඉගෙන ගන්නවා කියලා, මොක ද ඒ දැනුම වැදගත්," රාජ්‍ය අමාත්‍යවරයා පැවසීය. 
"මගේ අධ්‍යාපන කටයුතු රහසෙන් කර ගෙන යන්න තමයි අදහස් වුණේ. නමුත් මගේ ගෙදර බෝඩ් එකක මේ ගැන ලියපු දෙයක්, ආපු මාධ්‍ය සහෝදරයෙක් දැකලා මේක සමාජ මාධ්‍යවල ගියා," රන්ජන් රාමනායක අමාත්‍යවරයා කියා සිටියේය. 
"මේක මගේ ඩොක්ටර් නවරියන් චිත්‍රපටයෙ කතාව වගේ. ඒකේ තිබුණේ වයසක කෙනෙක් දොස්තර වෙන හැටි හැබැයි දැන් මගේ කතාව නීතිවේදියෙක් වෙන එක ගැන. එක ම වෙනස චිත්‍රපටයේ දොස්තර වෙන්නේ හොර කරලා නමුත් සැබෑ ජීවිතයේ මම ඒක හරියට ඉගෙනගෙන ම කරනවා," ඔහු සිනාසෙමින් කියා සිටියේය. 
තම අසල්වැසියා වන අම්පාර දිස්ත්‍රික් විපක්ෂ පාර්ලිමේන්තු මන්ත්‍රී විමලවීර දිසානායක මන්ත්‍රීවරයාගේ ජීවිත කතාව තමන් නැවත අධ්‍යාපනය ලැබීමට විශාල පෙළඹවීමක් සිදු කළ බව ද අමාත්‍යවරයා කියා සිටියේය. 
"ඔහු අම්පාරේ හිටිය අහිංසක, දුප්පත් දරුවෙක්. කඩේක කොත්තු රොටී ගහලා පෝරණුවක වැඩ කරලා ඉස්සරහට ආපු කෙනෙක්.  ඒ වැඩ කරද්දී තමයි ඔහු සාමාන්‍ය පෙළ කරලා, උසස් පෙළ කරලා, පස්සේ බාහිර උපාධියක් කරලා උපාධිධාරියෙක් වෙන්නේ. ඔහුගේ කතාව මට ලොකු පෙළඹවීමක් වුණා මගේ මගහැරුණු අධ්‍යාපනය නැවත සම්පූර්ණ කරන්න."
"මේ විභාගය ෆේල් වුණොත් ආයේ කරනවා, කොහොම හරි උපාධිධාරියෙක් වෙනවා මයි. මට හිනාවෙන අය හිනා වුණදෙන්. මම දිගට ම ඉගෙන ගන්නවා මේ පාර ෆේල් වුණොත් ලබන පාර කරනවා," කතාබහ අවසන් කරමින් ඔහු පැවසීය. 
රාජ්‍ය අමාත්‍ය රන්ජන් රාමනායක උසස් පෙළ විභාගයට නැවත පෙනී සිටීම ගැන විවිධ අදහස් දැනටමත් සමාජ මාධ්‍යවල පළවී තිබේ. උසස් පෙළ උපකාරක පන්ති පවත්වන ගුරුවරියක වන භාග්‍යා හෙට්ටිආරච්චි පළ කර තිබුණේ මෙවන් අදහසකි.  
"ඉගෙන ගැනීමට වයසක් නැහැ සහ ඉගෙන ගෙන අවසන් කරන්නත් බැහැ !" 
ඉගෙන ගැනීමට වයසක් නැහැ සහ, ඉගෙනගෙන අවසන් කරන්නත් බැහැ!❤
Facebook හි Bhagya Hettiarachchi කළ  වෙනි පළකිරීමේ අවසානය
මෙලෙස වැඩි වියේ පුද්ගලයන් උසස් පෙළ විභාගයට මුහුණ දීම ගැන බීබීසී සිංහල සේවය කළ විමසීමකදී විභාග කොමසාරිස් සනත් ප්‍රියන්ත පැවසුවේ, මෙය ඉතා කලාතුරකින් සිදු වන බවය. 
"පුද්ගලික අයදුම්කරුවෙක් ලෙස ඕනෑ ම වයසක කෙනෙකුට විභාගය ලියන්න පුළුවන්. ඉතාමත් සුළු වශයෙන් තමයි අවුරුදු 50ට වැඩි අය ලියන්නේ. නමුත් වයස කිසි ම බාධාවක් නෙවෙයි," විභාග කොමසාරිස්වරයා කියා සිටියේ ය.
උසස් පෙළ විභාගයට පෙනී සිටීමට සාමාන්‍ය පෙළ විභාගයට මුහුණ දීමට අවශ්‍ය නොවන බව පැවසූ විභාග කොමසාරිස්වරයා ඕනෑ ම කෙනෙකුට ඕනෑ ම වයසකදී සිය දැනුම උරගා බැලීමට විභාගය සඳහා පෞද්ගලික අයදුම්කරුවෙකු ලෙස පෙනී සිටිය හැකි බව පෙන්වා දුන්නේය. 
වැඩි වියේ පුද්ගලයන් අධ්‍යාපනය ලැබීම ශ්‍රී ලංකාවේ ඉතා අඩුවෙන් සිදුවුවත් එංගලන්තය වැනි රටවල වැඩිහිටියන් ඉලක්ක කර ගනිමින් අධ්‍යාපන වැඩසටහන් පැවැත්වේ. 
විශේෂයෙන් ම කිසිදු අධ්‍යපාන සුදුසුකමක් නොමැති පුද්ගලයන්ට අදාළ විභාගවලට මුහුණ දීමට අවස්ථාව සලසා ඔවුන්ට වෙනත් රැකියා අවස්ථා සඳහා ඉල්ලුම් කිරීමට අවස්ථාව සලසා දීම එවන් වැඩසටහන් මගින් සිදුවේ.  
එක්සත් ජාතීන්ගේ අධ්‍යාපනික සංස්කෘතික හා විද්‍යාත්මක සංවිධානය පවසන්නේ, වැඩිහිටි අධ්‍යාපනය සෞඛ්‍ය සම්පන්න ජීවිතයකට මෙන් ම ක්‍රියාශීලි පුරවැසියන් බිහි කිරීමට විශාල රුකුලක් වන බවය. 
තවදුරටත් කියවන්න.
"අපේ මධුසමය දවසේ එයා මා ඉදිරියේ නිරුවත් වෙනකොට මට විශාල බයක් ඇති වුණා," ඇය අතීතය සිහිපත් කළාය.
"මම දන්නවා දැන් මම විවාහකයි කියල. මධු සමය දවසෙ මේ දේ සිද්ධ වෙනවා කියලත් මම දැනගෙන හිටියා. ඒත් ඒ වෙලාවේ මට හිත හදා ගන්න බැරි වුණා. දැන් මමත් ඇඳුම් ගලවන්න ඕන නේද? කියන එක විතරයි මගේ ඔළුවට ආවේ."
එල්මිරා 
) එවකට 27 හැවිරිදි ය. සරසවි අධ්‍යාපනය නිම කර රැකියාව ආරම්භ කළා පමණි. 
ඇයට ස්වාමි පුරුෂයා සොයා දෙන ලද්දේ ඇයගේ දෙමාපියන් විසිනි. 
"මගේ අම්මව සතුටු කරන්න ඕන නිසා මම ඒ විවාහයට කැමති වුණා," එල්මිරා පවසන්නීය.
"එයා අපේ අසල්වාසියෙක්. මට වඩා ගොඩක් වෙනස් කෙනෙක්. එයා ඉගෙන ගත්ත කෙනෙක් නෙවෙයි. කිසි ම ගැලපීමක් නැහැ."
"මගේ සහෝදරයා මාව එයාට හඳුන්වල දුන්න. මම අසල්වැසියෙක් විවාහ කර ගන්න එක ගැන  අම්ම හරිම සතුටින් හිටියේ. ළඟ පාත නිසා අම්මට මාව නිතර ම දකින්න පුළුවන් නේ."
විවාහයක් කර ගැනීම සඳහා තව ම සූදානමක් නොමැති බව එල්මිරා සිය මවට දැනුම් දුන්නාය. මව ඒ බව සිය ඥාතීන්ට දැනුම් දුන්නාය.
ඇය කන්‍යාභාවය අහිමි කර ගෙන ඇති හෙයින් එම තීරණයට පැමිණ ඇතැයි යන සැකය ඔවුන් තුළ මතු වීම නිසා එල්මිරා ට දැඩි පීඩනයක් එල්ල විය.
නමුත්, ඇත්ත වශයෙන් ම ඇය මුලින් ම ලිංගිකව එක් වී ඇත්තේ මධුසමයේ පළමු රාත්‍රියේය.
එය තමන් ගේ පළමු අත්දැකීම බව තම ස්වාමි පුරුෂයා දැන සිටියේය. නමුත්, ඒ මොහොතේ එල්මිරාගේ හැඟීම් පිළිබඳව ඔහු ගේ තැකීමක් නොවීය. මේ ඇයගේ පැහැදිලි කිරීමයි.
ඔහු එක් වරම ඇය පෙරළා ගත්තේය. ඔහු ලිංගික ක්‍රියාවේ යෙදී සිටියදී එල්මිරාගේ හිස නොකඩවා බිත්තියේ වදින්නට පටන් ගත්තේය. අල්ලපු කාමරයෙන් කිසිවකු තට්ටු කරනු ඇසිණි.
"ඒයි... සද්දේ අඩු කරපන්. හරිම අසික්කිතයි!" ඒ ස්ත්‍රී කට හඬකි.
අල්ලපු කුටියේ ස්ත්‍රීන් කිහිප දෙනෙක් ම සිටියහ. එල්මිරා ගේ මව සහ නැන්දම්මා සමඟ තවත් නැන්දනියන් දෙදෙනෙකු ද දූරස්ථ ඥාති ස්ත්‍රියක ද ඒ කුටිය තුළ වූහ.
බිත්තියට තට්ටුවක් දමා තරවටුවක් කර ඇත්තේ දුරින් නෑකමක් ඇති ඒ ස්ත්‍රිය යි.
නව යුවළ ගේ පළමු එක්වීම සහ මනාලියගේ කන්‍යාභාවය වෙනුවෙන් සාක්ෂි දැරීම සඳහා ඉහත කී ස්ත්‍රීන්ගේ සහභාගිත්වය සම්ප්‍රදායානුකූලව සිදු විය.
"හැම දෙයක් ම ඒ අයට ඇහෙනවා. ශාරීරික වේදනාවයි ලැජ්ජාවයි නිසා මගේ ඇඟ වෙව්ලන්න ගත්ත. මට හිතුණ 'ඇත්තට ම මේක ද විවාහය කියන්නේ?' කියල." එල්මිරා අතීතය ආවර්ජනය කළාය.
අල්ලපු කුටියේ සිටි, දූරස්ථ ඥාතිත්වයක් ඇති ස්ත්‍රිය සතු සාම්ප්‍රදායික රාජකාරියක් වෙයි. විවාපත් යුවළකගේ පළමු රාත්‍රිය ගෙවෙන්නේ එම ස්ත්‍රිය අල්ලපු කුටියේ සිටියදී ය.
අත්දැකීම් රහිත මනාලියට උපදෙස් දීම ඇයගේ රාජකාරියෙන් කොටසකි. ලිංගික කර්තව්‍යය පිළිබඳව යම් ගැටළුවක් මතු වුවහොත් අල්ලපු කුටියට දිව ගොස් මනාලියට ඇයගෙන් උපදෙස් පැතිය හැකිය.
රැය පහන් වූ විගස නව යුවළ සිටි කුටියට පැමිණ ඇඳ ඇතිරිලි රැගෙන යාම මේ ස්ත්‍රියට පැවරුණු තවත් රාජකාරියකි.
එම ඇඳ ඇතිරිල්ල ඥාතීන්ට ප්‍රදර්ශනය කිරීම ඇයගේ රාජකාරියේ අවසන් ජවනිකාවයි.
(මෙය එල්මිරා ජීවත් වන 'කොකේසස්' (Caucasus) කඳුවැටියට පමණක් ආවේණික වූ චාරිත්‍රයක් නොවේ. වෙනත් ආසියාතික ප්‍රජාවන් තුළ ද තවමත් එය සිදු වෙමින් පවතී.)
ඇඳ ඇතිරිල්ලේ පවතින 'ලේ පැල්ලම' සාක්ෂි දරන්නේ මනාලියගේ පාරිශුද්ධභාවයයි. ඇඳ ඇතිරිල්ලේ 'රතු පැල්ලම' දුටුවේ නම් ඥාතීහු නව යුවළට ශුභාශිංසනය කරති.
එම විවාහය සම්පුර්ණ වූ බවට සැලකෙන්නේ ඉන් අනතුරුවය.
"මේ නිසා තමයි පළමු රාත්‍රිය අභිරහසක් හෙළිවන රැයක් බවට පත් වෙලා තියෙන්නේ. ඇඳ ඇතිරිල්ල කුමක් කියාවි ද?" ශක්ලා ඉස්මායිල් පවසන්නීය. ඇය අසර්බයිජානයේ කාන්තා අයිතීන් පිළිබඳව හදාරන්නීය.
ඇඳ ඇතිරිල්ලේ ලේ පැල්ලමක් නොමැති නම් මනාලිය සිය දෙමාපියන් වෙත නෙරපා හරිනු ලබන්නේ එය "දෝෂ සහිත විවාහයක්" ලෙස සලකාය.
ඉන් අනතුරුව ඇය දික්කසාද වූ කාන්තාවක ලෙස සැලකේ. නැවත විවාහයක් කර ගැනීම ඉතා දුෂ්කර කටයුත්තකි.
තම දෙමාපියන්ගෙන් මෙන් ම ඥාතීන්ගෙන් ඇය අවමානයට සහ හිරිහැරයට ලක් වන්නීය.
පළමු රාත්‍රියට සාක්ෂි දැරීම සහ ඇඳ ඇතිරිල්ල 'පෙරෙට්ටුවට' තැබීම අසර්බයිජානයේ පිටිසර පෙදෙස්වල බහුලව දක්නට ලැබෙන චාරිත්‍රයක් බව එරට මානව හිමිකම් ක්‍රියාධරයෝ පවසති.
ඇතැම් විට විවාහ මංගලෝත්සවයට පෙර "විශේෂඥයෙකු" විසින් මනාලියගේ කන්‍යාභාවය පරීක්ෂා කරනු ලැබේ.
ප්‍රමුඛ පෙළේ ජාත්‍යන්තර සංවිධාන මෙම පිළිවෙත ප්‍රශ්න කරති. ඊට තිත තැබිය යුතු බව එක්සත් ජාතීන් සහ ලෝක සෞඛ්‍ය සංවිධානය පවසයි. 
ඇඳ ඇතිරිල්ලේ සාක්‍ෂිය සොයන සම්ප්‍රදාය තවමත් රටවල්  20ක පමණ ක්‍රියාත්මක වන බවත් එය කාන්තාවට නින්දා පමුණුවන අප්‍රසන්න දෙයක් බවත් එම සංවිධාන පවසති.
ඔවුන් නිකුත් කර ඇති නිවේදනයේ සඳහන් වන්නේ "කන්‍යාභාවය" (virginity ) නමින් කිසිදු සංකල්පයක් වෛද්‍ය විද්‍යාවේ නොමැති බවත් සමාජයීය, සංස්කෘතික සහ ආගමික චින්තනය මත පමණක් එම සංකල්පය පවතින බවත්ය.
එල්මිරා සිය මධුසමයේ පළමු රාත්‍රිය පුරා වින්දේ බිය, ශාරීරික වේදනාව සහ ලජ්ජාව පමණි.
"මම හොඳට ම බය වෙලා කිසි ම දෙයක් කියා ගන්න බැරිව තනි වෙලා හිටියා. මුළු රෑ ම මම නිදි නැහැ. ඒත් එයා ගණන් ගත්තේවත් නැහැ. අන්තිමේදී හොඳට නිදා ගත්තා."
උදෑසන ම ඇඳ ඇතිරිල්ල රැගෙන යාම සඳහා "සාක්ෂිකාරිය" කාමරයට පැමිණියාය.
"මම දැනගෙන හිටියා දැන් හැමෝම මේ බෙඩ් ෂීට් එක පරීක්ෂා කරනවා කියල," එල්මිරා ඒ බියකරු රාත්‍රිය සිහිපත් කළාය. 
නේගාර්, අසර්බයිජානයේ පිටිසර ගම්මානයක තරුණියකි.
විවාහ මංගලෝත්සවයෙන් පසුව ඇයට පළමු රාත්‍රිය ගත කිරීමට ලැබුණේ අල්ලපු කාමරයේ "උපදේශිකාවක" හෝ කිහිප දෙනෙකු පමණක් සිටියදී නොවේ. "මුළු ගම ම" නේගාර්ගේ කුටියේ දොර අබියසට රොක් වී සිටියහ.
"මගේ ජීවිතේ ඒ තරම් ලැජ්ජාවට පත් වූ තවත් දවසක් නැහැ. ඒත් මං හිතුව මේක සාමාන්‍ය දෙයක් කියල."
තම ස්වාමි පුරුෂයා සමග ලිංගිකව එක්වීම සඳහා කිසිදු ආශාවක් ඇති නොවූ බව පවසන ඇය කියා සිටියේ, කාමරයේ වසා තිබුණු දොර අද්දරට වී සිටින පිරිස "හුස්ම ගන්නා ශබ්දය පවා" තමන්ට ඇසුණු බවය.
පසු දා උදෑසන ඇයට ද ඇඳ ඇතිරිල්ල ප්‍රදර්ශනය කිරීමට සිදු විය.
එවකට නේගාර් 18 වන වියට පා තැබුවා පමණි. තිස් හැවිරිදි ඇය දැන් දික්කසාද වූ කාන්තාවකි.
තම මංගල රාත්‍රිය පුරා අල්ලපු කාමරයේ සිටි තම ඥාතීන් "විකෘති ආශාවන් ඇති කාමාතුරයන්" බව නේගාර් පවසන්නීය.
අසල්වැසි ආමේනියාවේ ද මීට සමාන විවාහ චාරිත්‍රයක් පවතී. ඇතැම් විට එය ජෝර්ජියාවේත්, කොකේසස් කඳුවැටියේ උතුරුකරයේ පවතින රුසියානු ගම්මාන තුළත් දැකිය හැකිය.
මෙම චාරිත්‍රය හැඳින්වෙන්නේ "රතු ඇපල්" නමිනි. මෙහිදී "සාක්ෂිකාරියක" අල්ලපු කාමරයට පැමිණෙන්නේ නැත. 
"රතු ඇපල්" චාරිත්‍රයේදී, තම දියණිය "පතිවත රැකි පිරිසිදු" තරුණියක බව ඔප්පු කිරීම සඳහා මනාලියගේ වැඩිහිටියන්ගෙන් අනෙකුත් ඥාතීන් සහ අසල්වැසියන්ට ආරාධනාවක් ලැබෙනු ඇත.
"ඉතින් මුළු ගම ම එකතු වෙනවා මේ 'නින්දාසහගත චාරිත්‍රය' ඉටු කිරීමට" මානව හිමිකම් ක්‍රියාධාරිනී නිනා කාරාපෙටීයාන්ස් පැවසුවාය.
ආමේනියාවේ පිටිසර පෙදෙස්හි දෙමාපියෝ බොහෝ විට තම දියණිය 18 වියට පා තබද්දී දීග දීමට පෙළඹෙති.
"ඇපල් පරීක්ෂාවෙන්" අසමත් වුවහොත් එම තරුණිය පවුලෙන් ද නෙරපා හැරීමට ඉඩ තිබේ.
ආමේනියාවේ පිටිසර බද ගම්මානයක සිදු වූ එක්තරා සිද්ධියක් එලාඩා ගොරීනා බීබීසීයට විස්තර කළාය.
"මංගල රාත්‍රියේදී ඇඳ ඇතිරිල්ල බලද්දී ඒකෙ ලේ පැල්ලමක් තිබිල නැහැ. ඉතින් මහ රෑ මැදියමේ මනාලයාගේ පවුලේ අය එකතු වෙලා මනාලියව දොස්තර කෙනෙක් ළඟට අරගෙන ගිහින් තියෙනවා ඇය කන්‍යාවක් ද කියල දැන ගන්න." 
මෙවැනි සිදුවීම් නිසා ඇතැම් කාන්තාවන් දීර්ඝ කාලීනව ප්‍රචණ්ඩත්වයට පවා මුහුණ දෙන බවත් ඇය පවසන්නීය.
රූ රටා: මැගිරම් සෙයිනලොෆ් 
සම පැහැ ගැන්වීම සඳහා ශ්‍රී ලංකාවේ භාවිත කෙරෙන ඇතැම් ක්‍රීම් වර්ගවල 
 සම්මත ප්‍රමාණයට වඩා පනස් එක්දහස් ගුණයක් රසදිය අඩංගු බව පර්යේෂණයකින් අනාවරණය වී ඇතැයි පාරිභෝගික කටයුතු පිළිබඳ අධිකාරිය පවසයි.
එම අධිකාරියේ නියෝජ්‍ය අධ්‍යක්ෂිකා සමන්තා කරුණාරත්න පෙන්වා දෙන පරිදි කාර්මික තාක්ෂණ ආයතනයේදී
 නියැදි 16ක් පරීක්ෂා කර ඇති අතර එම ක්‍රීම් වර්ගවල ඉතා ඉහළ රසදිය ප්‍රමාණයක් අඩංගු වී තිබේ. කාර්මික තාක්ෂණ ආයතනය, රජයේ ආයතනයකි.  
නිසි පටිපාටියකින් තොරව එවැනි ක්‍රීම් වර්ග බොහොමයක් ශ්‍රී ලංකාවට ගෙන්වා ඇත්තේ, පාකිස්තානයෙන් බවත් පාරිභෝගික කටයුතු පිළිබඳ අධිකාරිය පෙන්වා දෙයි.
2018 මැයි 03 වන දා නිකුත් කෙරුණු අංක 2069/37 දරන අතිවිශේෂ ගැසට් නිවේදනයට අනුව සමේ අලේප කරන්නා වූ සියලු ම ක්‍රීම් සහ දියර වර්ගවල 
 බැර ලෝහ අඩංගු කළ හැකි උපරිම සීමාවන් දක්වා ඇත. 
ඒ අනුව රසදිය 
 පැවතිය හැක්කේ කිලෝග්‍රෑම් එකකට මිලිග්‍රෑම් එකකි 
. එහෙත් පරීක්ෂාවට ලක් කෙරුණු නියැදි 10/16ක අන්තර්ගත රසදිය ප්‍රමාණය මිලිග්‍රෑම් එකළොස් දහස ඉක්මවා තිබේ.  
ශ්‍රී ලංකාවේ ජනප්‍රිය වෙළෙඳ නාම බවට පත්ව ඇති ඉතා ඉහළ රසදිය ප්‍රමාණයක් අඩංගු ක්‍රීම් සහ දියර පිළිබඳ විශ්ලේෂණයේදී පාරිභෝගික කටයුතු පිළිබඳ අධිකාරිය සුවිශේෂී තත්ත්වයක් හඳුනාගෙන තිබේ. එනම් ඒවායේ නිෂ්පාදිත රට, කල් ඉකුත් වීමේ දිනය හෝ අන්තර්ගත රසායන ද්‍රව්‍ය පිළිබඳ කිසිදු සටහනක් නොමැති වීමය. 
අදාළ ක්‍රීම් වර්ග නිෂ්පාදනය කරන ලද සමාගම්වලින් ඒ සම්බන්ධයෙන් ප්‍රතිචාරය ලබා ගැනීමට උත්සහ කළ ද දවටන මත නිෂ්පාදිත සමාගමේ විස්තර අඩංගු නොවන බැවින් ඔවුන් සම්බන්ධ කර ගැනීමට මගක් නොමැත. 
සාක්ෂරතාව ඉතා ඉහළ මට්ටමක පවතින ශ්‍රී ලංකාව වැනි රටක භාණ්ඩ තෝරා ගැනීමේදී පාරිභෝගිකයන් ඒවායේ ගුණාත්මකභාවය සම්බන්ධ මූලික කරුණු කෙරෙහි අවධානය යොමු නොකිරීම කනගාටුදායක තත්ත්වයක් බව පාරිභෝගික කටයුතු පිළිබඳ අධිකාරිය පෙන්වා දෙයි.
ශ්‍රී ලංකාවෙන් සොයා ගත් වැඩි ම රසදිය ප්‍රමාණයක් අන්තගත වන ක්‍රීම් වර්ග ගැන පාරිභෝගික කටයුතු පිළිබඳ අධිකාරියේ නියෝජ්‍ය අධ්‍යක්ෂිකා සමන්තා කරුණාරත්න මෙලෙස විස්තර කළාය. 
''අපේ පරීක්ෂණවලදී හෙළි වුණා මාලිකා
 කියන නිෂ්පාදනයක් ගැන. ඒකෙ රසදිය තිබුණා 51,752ක්. මම ලෝක සෞඛ්‍ය සංවිධානයේ වාර්තා අන්තර්ජාලයෙන් පරික්ෂා කළා. එක වාර්තාවක තිබුණා ලෝකයේ හමුවුණු වැඩි ම නිෂ්පාදනයේ තිබුණෙත් රසදිය තිස් දාස් ගාණක් කියලා. කිසි ම උප්පැන්නයක් නැති ලයිලා [Layla], නූහා [`Nuha], ගෝරි [Goree] සහ ගෝල්ඩන් පර්ල් [Golden Pearl] යන නිෂ්පාදනවලත් ඉතා ඉහළ රසදිය ප්‍රමාණයක් තිබුණා,'' යනුවෙන් ඇය කියා සිටියේ බීබීසී සිංහල සේවය වෙත අදහස් දක්වමිනි. 
සමේ ආලේප කරන ප්‍රමිතියෙන් තොර ක්‍රීම් සහ දියර වර්ග නිසා අසාත්මිකතා, දරුණු රෝගාබාධ මෙන් ම ජීවිත හානි පවා ශ්‍රී ලංකාවෙන් වාර්තා වී ඇත.
සම පැහැපත් කර ගැනීමේ අරමුණින් භාවිත කරන ආලේපනවල ප්‍රමිතිය කෙරෙහි කාන්තාවන් විශේෂ අවධානයක් යොමු කළ යුතු බව චර්ම රෝග පිළිබඳ විශේෂඥ වෛද්‍ය ශ්‍රියානි සමරවීර පෙන්වා දෙයි. 
ඇය පවසන පරිදි  රුව පැහැපත් කර ගැනීමේ අරමුණින් භාවිත කරන ආලේපන නිසා රසදිය ශරීරගත වන ආකාර දෙකකි. 
යම් කාන්තාවක් රසදිය අඩංගු ආලේපන භාවිත කරන්නේ නම් එහි හානිය ඇයට පමණක් නොව සැමියා සහ දරුවන්ට ද එක සේ බලපාන බව චර්ම රෝග පිළිබඳ විශේෂඥ වෛද්‍ය ශ්‍රියානි සමරවීර අවධාරණය කරයි. 
මව්වරුන් රසදිය අඩංගු ආලේපන භාවිත කිරීම, විශේෂයෙන් කුඩා දරුවන්ගේ මොළයේ වර්ධනය අඩු වීමට හේතු වන බව බොහෝ දෙනා නොදන්නා කරුණක් බව ද ඇය පෙන්වා දෙයි. 
විශේෂඥ වෛද්‍යවරිය පෙන්වා දෙන පරිදි රසදිය ශරීරගත වීම නිසා ඇති විය හැකි සෞඛ්‍ය ගැටලු:
පාරිභෝගික කටයුතු පිළිබඳ අධිකාරියේ වාර්තාවලට අනුව ශ්‍රී ලංකාවේ කාන්තාවන් අතර සම පැහැපත් කර ගැනීම සඳහා ක්‍රීම් වර්ග භාවිතය ඉතා ඉහළ මට්ටමක පවතී. 
සෞඛ්‍ය බලධාරීන් පවසන පරිදි පාසල් ශිෂ්‍යාවන් සහ විශ්වවිද්‍යාල ඇතුළු උසස් අධ්‍යාපනය හදාරන ශිෂ්‍යාවන් එවැනි ක්‍රීම් වර්ග භාවිතයට වැඩි නැඹුරුවක් දැක්වීම මෑත කාලයේ දක්නට ලැබෙන ප්‍රවණතාවකි. 
එමෙන් ම විවාහ දිනය ආසන්න වන විට සම පැහැපත් කර ගැනීමේ අරමුණින් කාන්තාවෝ මෙවැනි ක්‍රීම් වර්ග භාවිතය කෙරෙහි යොමු වෙති. විවාහය වෙනුවෙන් එවැනි ක්‍රීම් වර්ග කෙරෙහි යොමු වන පුරුෂයන් ද නැතුවා නොවේ.  
විවාහ දිනයට පෙර සම පැහැ ගැන්වීමේ ක්‍රීම් භාවිත කිරීම නිසා සෞඛ්‍ය ගැටලු මතු වූ කාන්තාවක බීබීසී සිංහල සේවය වෙත සිය අත්දැකීම පැවසුවේ මෙලෙසය.
"මම වෙඩින් එකට මාස දෙකකට විතර කලින් ෆේෂල් එකක් කර ගන්න ගියා. සුදු වෙන්න ගිහින් අන්තිමේදී මට සිද්ධ වුණේ සුදු මැලි වෙන්න." 
ආලේපනය හේතුවෙන් ඇති වූ දරුණු ආසාත්මිකතාවක් නිසා තම මුහුණ "විරූපී" වූ ආකාරය ඇය සිහිපත් කළාය.
ඇය සිය නම හෙළි කිරීමට අකමැති වූ අතර භාවිත කරන ලද ක්‍රීම් වර්ගය සම්බන්ධයෙන් ඇයට කිසිදු අවබෝධයක් නොතිබිණි.
ඉහත කී තරුණියගේ විවාහ උත්සවය පවත්වා මේ වන විට වසරක කාලයක් ගතව තිබේ. මුහුණ පැහැපත් කර ගැනීමට අලේප කළ ක්‍රීම් නිසා මුහුණේ ඇති වූ කළු පැහැති ලප නැති කර ගැනීම සඳහා මේ වන තුරුත් ඇය ප්‍රතිකාර ලබන්නීය.
පාරිභෝගික සේවා අධිකාරිය පවසන පරිදි රසදිය මට්ටම කෙරෙහි විශේෂ අවධානය යොමු කළ යුතු ආලේපන සහ දියර වර්ග: 
රසදියවලට අමතරව ඊයම්, ආසනික් සහ කැඩ්මියම් යන බැර ලෝහ සමෙහි ආලේප කරන ක්‍රීම් හා දියර තුළ අඩංගු වේ. එම බැර ලෝහ සඳහා ද උපරිම සීමාවන් දක්වමින් ප්‍රමිති සකස් කර ඇත. බොහෝ විට ඉන් වඩාත් හානිකර බවට වාර්තා වී ඇත්තේ රසදිය බැවින් පිළිගත් වෙළෙඳ නාමයක් සහිත නිෂ්පාදන මිල දී ගැනීම ආරක්ෂාකාරී බව පාරිභෝගික කටයුතු පිළිබඳ අධිකාරිය පෙන්වා දෙයි. 
නිෂ්පාදිත දිනය, කල් ඉකුත් වීමේ දිනය, අඩංගු රසායන ද්‍රව්‍ය සහ භාවිතයට උපදෙස් ලේබලයේ අඩංගු වී ඇත්දැයි පරික්ෂා කර බැලීම එහිදී වැදගත් වේ. පිළිගත් නිෂ්පාදනවල රසදිය අඩංගු නම් ලේබලයේ 'මර්කරි'' ලෙස හෝ මර්කරි අයඩෙඩ්, අමොනියටෙඩ් මර්කරි ආදී ලෙසින් සටහන් කර ඇති බව විශේෂඥ වෛද්‍ය ශ්‍රියානි සමරවීර පෙන්වා දෙන්නීය. 
යම් ක්‍රීම් හෝ දියර වර්ගයක උපරිම සීමාවට වඩා රසදිය අන්තර්ගත බවට අනාවරණය කර ගත්ත ද ඒවා ශ්‍රී ලංකාව පුරා විකිණීම තහනම් කිරීමට පාරිභෝගික කටයුතු පිළිබඳ අධිකාරියට නීතිමය හැකියාවක් නොමැත.
"අපිට නඩු පවරන්න පුළුවන්. ඒත් පුංචි බාධාවක් තියෙනවා. 2003 අංක 09 දරන පාරිභෝගික කටයුතු පිළිබඳ පනත යටතේ මහේස්ත්‍රත්වරයාට බලතල තියෙන්නේ ඒ අධිකරණ බල සීමාව තුළ ඇති වෙළෙඳසල්වලින් එම භාණ්ඩ ඉවත් කරන්න පමණයි. ලංකාව පුරා ම විකුණන්න තියෙන්න පුළුවන්. ඒත් එහෙම නියෝගයක් දෙන්න බෑ.'' යනුවෙන් පාරිභෝගික කටයුතු පිළිබඳ අධිකාරියේ නියෝජ්‍ය අධ්‍යක්ෂිකා සමන්තා කරුණාරත්න කියා සිටියේ ඒ සම්බන්ධයෙන් පවතින නීතිමය පසුබිම විස්තර කරමිනි. 
මේ අතර පාරිභෝගික කටයුතු පිළිබඳ අධිකාරියේ අධ්‍යක්ෂ ජනරාල් එම්.එස්.එම්. ෆවුසර් පවසන්නේ රසදිය අඩංගු ක්‍රීම් සහ ආලේපන ගැන දැනුවත් කිරීම සඳහා කාන්තාවන් ඉලක්ක කර ගනිමින් දැනුවත් කිරීමේ වැඩසටහන් පාරිභෝගික කටයුතු පිළිබඳ අධිකාරිය මගින් ආරම්භ කර ඇති බවය. 
"රැවටෙන අය සිටින තුරු රවටන අයගේ අඩුවක් නොවන බැවින්" ජනතාව තමන් මිල දී ගන්නා භාණ්ඩවල ප්‍රමිතිය ගැන විශේෂ අවධානයක් යොමු කළ යුතු බව ඔහු කියා සිටියේ බීබීසී සිංහල සේවය වෙත අදහස් දක්වමිනි.
''ශ්‍රී ලංකාවේ බොහෝ දෙනෙක් හිතාගෙන ඉන්නේ පාරිභෝගික කටයුතු පිළිබඳ අධිකාරිය මගින් කරන්නේ බඩුවල මිල පාලනය කියලා. ඒක එක දෙයක් විතරයි. රටේ මුල් පුරවැසියාගේ සිට අවසාන කෙනා දක්වා අපි හැමෝම පාරිභෝගිකයෝ. ගැටලුව තියෙන්නේ බොහෝ පාරිභෝගිකයෝ තමන්ට වන අසාධාරණකම් වෙනුවෙන් නැගී සිටින්නේ නැති එක. ඒ නිසා ඔබේ ගැටලු 1970 කියන දුරකතන අංකයට කතා කරල කියන්න," යනුවෙන් පාරිභෝගික කටයුතු පිළිබඳ අධිකාරියේ අධ්‍යක්ෂ ජෙනරාල්වරයා වැඩිදුරටත් පැවසීය.
අස්ගිරි පාර්ශවයේ මහානායක වරකාගොඩ ශ්‍රී ඥානරතන හිමි කළ ප්‍රකාශය කොන්දේසි විරහිතව හෙළා දකින බව බෞද්ධ අධ්‍යාත්මික නායක දලයි ලාමා පවසති.
ආගමික සහජීවනය ප්‍රවර්ධනය කරනු වස් ඇපකැප වී සිටින පුද්ගලයෙකු වශයෙන් එවැනි දෙයක් ප්‍රකාශ කිරීම  "සම්පූර්ණයෙන් වැරදිසහගත" බව උන්වහන්සේ පෙන්වා දෙති.
"අපි වෙනස් සම්ප්‍රදායන්ට ගෞරව කළ යුතුයි. ආගමික විශ්වාසය සහ ගෞරවය අතර වෙනස වටහාගත යුතුයි."
"මම බෞද්ධයෙක්. මගේ විශ්වාසය තිබෙන්නේ බුද්ධාගම කෙරෙහි. නමුත් මම අන් සියලු සම්ප්‍රදායන්ට එක සමානව ගරු කරනවා," යනුවෙන් ද දලයි ලාමා පැවසූහ. 
එහිමියන් ඒ බව කියා සිටියේ බීබීසී වාර්තාකාරිනී රාජිනී වෛද්‍යනාදන් අස්ගිරි පාර්ශවයේ මහානායක වරකාගොඩ ශ්‍රී ඥානරතන හිමි මුස්ලිම්වරුන් සම්බන්ධයෙන් මෑතකදී කළ ප්‍රකාශය පිළිබඳ කළ විමසීමකදීය. 
අස්ගිරි පාර්ශවයේ මහානායක වරකාගොඩ ශ්‍රී ඥානරතන හිමි මුස්ලිම්වරුන් සම්බන්ධයෙන් ජුනි 15 වෙනිදා පළ කළ ප්‍රකාශය දැඩි මතෙභේදයට තුඩු දුන් අතර පසුව ඒ සම්බන්ධයෙන් කරුණු දැක්වීමට ද උන්වහන්සේ ක්‍රියා කර තිබිණි. 
දොඩම්වල දියකෙළිනාවළ කිත්සිරිමෙවන් රජ මහ විහාරස්ථානයේ පැවති උත්සවයක් අමතමින් උන්වහසේ පළ කර තිබුණේ මෙවන් අදහසකි.
"අහන්නට ලැබුණා අපට ආරංචියක්. අනාගතයේ ජනාධිපතිතුමා බවට පත් වෙනවා කියලා අපේ චමල් රාජපක්ෂ මැතිතුමා. ඒක අපි දැනගෙන හිටියේ නැහැ. අපි බොහොම සන්තෝෂ වෙනවා."
"මාත් කියනවා ඒ කඩවල්වලට (මුස්ලිම්) යන්න එපා. ඒ කඩවල්වලින් කන්ට බොන්ට එපා කියලා. මොක ද ඒක ප්‍රසිද්ධ කාරණයක්. අපිට අපේ ජනතාවට වස විස දීපු අපේ ජනතාව විනාශ කරන්න උත්සහ ගත්ත පිරිසක් කියන එක ඉතා පැහැදිලිව පේනවා. ඒ නිසා, අපේ බෞද්ධ ජනතාව ආරක්ෂා වෙන්න ඕන. ඒ කඩවල්වලට යන්නත් එපා. ඒවා ගන්ඩත් එපා. ඒවා කාපු බාල පරම්පරාවට මං හිතනවා අනාගතයේ දූ දරුවො නැති වෙයි කියලා."
"ඒ වගේ ම අර මාතලේ දොස්තර මහත්තයෙක් කරපු වීර ක්‍රියාව පිළිබඳව කවුරුත් දන්නවා. ලක්ෂ ගාණක් අපේ දරුවෝ විනාශ කරලා. ඔය වාගේ ජාති ද්‍රෝහීන්ට නිදහසේ ඉන්න දෙන්න හොඳ නෑ. අර කවුද උපාසක අම්මලා වගයක් කිව්වා ගල් ගහල මරන්න ඕන කියලා. මම ඒක කියන්නේ නෑ. නමුත් කළ යුත්තේ ඒක තමයි. ඒ විදිහේ වැරැද්දක් කළා නම් අපේ මනුස්සයෙක් අපි පෙති ගහලා දානවා. ඔය නීතිරීති ඕවා හරියන්නෙ නෑ."
අස්ගිරි පාර්ශවයේ මහානායක වරකාගොඩ ශ්‍රී ඥානරතන හිමි කළ ඉහත කී ප්‍රකාශ සමාජ ජාල ඔස්සේ දැඩි විවේචනයට ලක් වූයේ "ගල් ගසා මරා දැමීම" අහිංසාව මුල් කර ගත් බෞද්ධ දර්ශනයට පටහැනි බව පෙන්වා දෙමිනි. 
කෙසේ නමුත් ඒ සම්බන්ධයෙන් පසුව ප්‍රකාශයක් කළ උන්වහසේ කියා සිටියේ අනුශාසනාවකදී දක්වන ලද කරුණු සම්බන්ධයෙන් "වැරදි අර්ථකතන" හුවා දැක්වීමට ඇතැම් පිරිස් උත්සහ දරන්නේ යයි බව පෙනී යන බවය. 
"අපිට රජය කෙරෙහිවත්, මුස්ලිම් ජනතාව කෙරෙහිවත් වෛරයක් නැහැ," යනුවෙන් උන්වහන්සේ එහිදී වැඩිදුරටත් සඳහන් කළහ. 
කෙසේ නමුත් අස්ගිරි මහනාහිමි මුස්ලිම්වරුන් සම්බන්ධයෙන් කළ ප්‍රකාශය පිළිබඳ විමර්ශනයක් පවත්වන ලෙස විකල්ප ප්‍රතිපත්ති කේන්ද්‍රය වැඩබලන පොලිස්පතිවරයාගෙන් ඉල්ලීමක් කර තිබේ.
අදාළ ලිපියේ දැක්වෙන්නේ, "මහ නාහිමියන්ගේ කතාව සෘජුව ම මුස්ලිම් ව්‍යාපාර ඉලක්ක කර ගනිමින් ශ්‍රී ලංකාවේ මුස්ලිම් පුරවැසියන්ට එරෙහිව දැනටමත් දැල්වී ඇති භීතියේ හා වෛරයේ ගිනි දැල් පෝෂණය කරයි," යනුවෙනි.
එම ප්‍රකාශය "ඕනෑ ම අවස්ථාවක භයානක ප්‍රකාශයක්" බව ද එහි දැක්වේ.
මේ අතර 
 එක්සත් ජාතීන්ගේ මානව හිමිකම් කවුන්සිලයේ ද අවධානය යොමු වී තිබේ. 
එක්සත් ජාතීන්ගේ මානව හිමිකම් පිළිබඳ මහ කොමසාරිස් මිෂෙල් බැෂලේ පවසා තිබුණේ "ඇතැම් ආගමික නායකයන් විසින් මෑතකදී කරන ලද ප්‍රචණ්ඩත්වයට තුඩු දෙන ප්‍රකාශ" සම්බන්ධයෙන් තමන් කනස්සල්ලට පත්ව සිටින බවය. 
කියවන්න:
"ඕනෑම ජීවියෙකුට ජීවත් වෙන්න ආහාරපාන අවශ්‍ය වෙන තරමට ලිංගික ක්‍රියාකාරකම්වල යෙදීම ද අවශ්‍ය වෙනවා. ලෝකයේ පැවැත්ම සඳහා එය ස්වභාවධර්මයෙන් ලබා දුන් දෙයක්."
"හැබැයි අසාමාන්‍ය ලිංගික ක්‍රියාකාරකම්වල යෙදිලා අනික් අයට හිරිහැර කරනවානම්, ඒ පුද්ගලයා සම්පූර්ණ විකෘතියක් විදියටයි මට පෙනෙන්නේ" යැයි කේ හේවාවිතාරණ පැවසුවාය.
වසර තිහක් සෞඛ්‍ය ක්ෂේත්‍රයේ රැකියාවක නියැලී විශ්‍රාම සුවයෙන් කල් ගෙවන ඇය දිවිගමනේ අත්දැකීම් බහුල තැනැත්තියකි.  
පසුගිය දශකය පුරාවට සිදු වූ තාක්ෂණයේ දියුණුවත් සමග අන්තර්ජාලය ඔස්සේ ලිංගික දර්ශන නැරඹීම විශාල වශයෙන් ඉහළ ගොස් තිබෙන බව වාර්තාවල දැක්වේ.
"Sex (සෙක්ස්)" යන වචනය වැඩි වශයෙන් ගූගල් ඔස්සේ සොයා ඇති රටවල් අතරින් 2012 සිට 2016 දක්වා ශ්‍රී ලංකාව ඉහළින්ම සිටින බව 'ගූගල් ට්‍රෙන්ඩ්ස්' සෙවුම් යන්ත්‍රය ඔස්සේ ලැබෙන දත්ත අනුව පෙනී යයි. 
මේ වන විට ශ්‍රී ලංකාව තෙවෙනි ස්ථානයේ පසු වන අතර, පසුගිය වසර කිහිපය පුරා ද ලිංගිකත්වය පිළිබඳ ලෝකයේ දෙවෙනියට වැඩිම සෙවීම් සිදු කරන රට බවට පත් විය.
සැමියා අසභ්‍ය ලිංගික දර්ශන නැරඹීමට ඇබ්බැහි වීම නිසා පවුල් ජීවිතයට බාධා එල්ල වූ අවස්ථා පිළිබඳ ශ්‍රී ලංකාවේ විවිධ ප්‍රදේශවලින් අසන්නට ලැබේ. ඒ අතරින් කාන්තාවන් තිදෙනෙකුගේ ජීවන අත්දැකීම් මෙම ලිපියට ඇතුළත් කර තිබේ. කෙසේවෙතත්, මේ කිසිදු කාන්තාවක් සිය අනන්‍යතාව හෙළි කිරීමට කැමැත්ත පළ නොකළහ.   
"මම විවාහයට පෙර රැකියාවක් කරා. පසුව පූර්ණ කාලීන ගෘහණියක් වුනා. මගේ විවාහ ජීවිතය බොහෝම සුන්දර විදිහට තමයි ගත වුණේ. මම එක් දරු මවක්. දරුවා ලැබෙන්න ඉන්න කාලයේ අපි දෙන්නා අතර කායික සම්බන්ධයක් කොහෙත්ම ඇති වුණේ නැහැ. ඊට හේතුව මට ගර්භණී කාලයේ දී ඇති වුණ ගැටලු."
"කාලයත් සමග දරුවගේ වැඩ සහ ගෙදර දොරේ වැඩත් සමග අපේ කායික සම්බන්ධයක් නැතිම තරම් වුනා," ඇය පැවසීය. 
"එහෙම දෙයක් ඇති වුනත් බොහෝ වෙලාවට වුණේ මගේ වුමනාවට විතරයි. ඒත් මට ලොකු විශේෂත්වයක්  දැනුණේ නැහැ. දින විදිහට කිව්වොත් වසරකට දෙපාරක් වගේ තමයි කායික සම්බන්ධතාවක් ඇතිවෙන්නෙ."
"මගේ සැමියා මහ රෑටත් නිදි වරාගෙන ජංගම දුරකතනය දිහා බලාගෙන ඉන්නවා. එයා නිල් චිත්‍රපට බලනවා කියලා ඒ වෙනකොට මට දැනිලා තිබුණේ. ඒත් එය මේ තරම් විනාශයක් පවුලට කරන්න පුළුවන් ද කියලා මම දැනගෙන හිටියෙ නෑ."
"මට මේ සම්බන්ධව තිබුණේ අල්ප දැනුමක්. පසුව මම අන්තර්ජාලය හරහා වැඩි වැඩි වැඩියෙන් තොරතුරු හොයන්න පටන් ගත්තා. මගේ මහත්තයගෙ දුරකතනය පරික්ෂා කිරීමේදී තමයි දැනගන්න ලැබුණේ පැය ගණන් එයා එවා බලන්න පෙලඹිලා කියලා."
"පසුව මම එයා එක්ක සාකච්ඡා කළා. ඒ ගැන පළ වූ ලිපි සොයාගෙන එයාට ඒවා කියවන්න සැලැස්සුවා. එයා නොදැනුවත්ව සිදු වුණ ඇබ්බැහි වීම නිසා පවුලට වෙන හානිය අපේ ජීවිත වලට වෙන හානිය, දරුවන්ට වන හානිය පෙන්වලා දුන්නා. එයා තේරුම් ගත්ත නිසා මට පුළුවන් වුනා ඒ ඇබ්බැහි වීමෙන් එයාව ගලවා ගන්න.
"බිරිඳ සහ සැමියා විදියට කායික සම්බන්ධතාවට අගයක් නොදීමෙන්  ඔහු මේ  ඇබ්බැහි වීමට ලක් වුණා කියලායි මට හිතෙන්නෙ," ඇය තවදුරටත් පැවසුවාය. 
අන්තර්ජාලයේ අසභ්‍ය ලිංගික වීඩියෝ පට නැරඹීම හේතුවෙන් පවුල් සම්බන්ධතා පළුදු වීම පමණක් නොව ලිංගික සෞඛ්‍යය ගැටලුවලට ගොදුරු වන තරුණයන්ගේ වැඩි වීමක් ද පෙන්නුම් කරන බවට ප්‍රමුඛ පෙළ මනෝ චිකිත්සකවරියක් වන බ්‍රිතාන්‍යයේ නොටින්හැම් විශ්වවිද්‍යලයට අනුබද්ධ ශික්ෂණ රෝහලේ වෛද්‍යවරියක වන ඇන්ජෙලා ග්‍රෙගරි බීබීසී සේවයට පැවසීය.  
අවුරුදු 18 ත් 25 ත් අතර වයස් ඛාණ්ඩයේ පසු වන තරුණයන් විශාල වශයෙන් ලිංගික අකර්මණ්‍යතාවට ගොදුරු වී ඇති බව ඇය පැවසීය.    
මීට වසර දහයකට පෙර එවැනි බරපතළ සෞඛ්‍යය ගැටලුවලට මුහුණ දුන් ඉහත කී වයස් ඛාණ්ඩවලට අයත් පුරුෂයන් වාර්තා වීම දුර්ලභ තත්වයක් වූ බවත් වෛද්‍යවරිය කියා සිටියාය. 
සැමියාගේ අසාමාන්‍ය ලිංගික ක්‍රියාකාරකම් ගැන තවත් ශ්‍රී ලාංකික කාන්තාවක් සිය අත්දැකීම් හෙළි කළාය.
"මගේ සැමියා මට මුණගැහෙන කොට එයා විදේශ රැකියාවක් කරමින් සිටියා. අපි ආදරය කරන කාලයේ අන්තර්ජාලය හරහා මගේ ශරීර අවයව පෙන්නන්න කියලා එයා මට කියනවා. ඒ වෙනකොට අපි විවාහ වෙන්න ගිවිසගෙන සිටි නිසා මට අමුත්තක් දැනුණේ නැහැ."
"විවාහයෙන් පසු සාමාන්‍ය විදිහට ජීවිතය ගලාගෙන ගියත් මමත් ඔහු සමග විදේශ ගත වුණාම එය තරමක් වෙනස් වුනා. විවාහ වෙන විට මගේ වයස අවුරුදු 22යි. එයා හැමවෙලාවෙම මාව මග අරිනවා කියලා මට තේරුණා."
"වැඩ නිසා මහන්සියි කිව්වත් නිවාඩු දවසට ඕන කමින් එළියට ගිහින් රෑ වෙලා ආපසු එන්නෙ. ටික කාලයක් යනකොට මට ඒක මානසික වදයක් වුනා. මම තනියම රෑට අඬනවා. විදේශ රටක තට්ටුගානක් උඩට වෙලා කරපු එකම දේ අඬන එක" යැයි ඇය ඉතා හැඟුම්බරව සිය කතාව පැවසුවාය.  
"බොහෝ වෙලාවට මම බලෙන් එයා ළඟට ගියත් එයා කායිකව එක්වෙන්න කැමති නෑ. එයාට වෙන සම්බන්ධයක් තියෙනවද කියලත් මට සැකයක් ආවා. දවසක් මම එයාට කිව්වා මට අම්මා කෙනෙක් වෙන්න ඕනෙ, නමුත් ඒකට මේ වගේ සම්බන්ධයක් තිබිලා බෑ. අපි සැලසුම් කරන්න ඕනෙ කියලා."
"මගේ කරදරයෙන් ගැලවෙන්න අවසානයේ එයා කැමති වුනා. දරුවා ලැබුණට පසුව මට තේරුණා එයාට මම ගැන හැගීමක් නෑ කියලා.. බොහෝ වෙලාවට එයා කැමති වුනේ මම දිහා බලාගෙන ඉඳලා විතරක් එයාගෙ ලිංගික අවශ්‍යතාව සපුරාගන්න."
"බිරිඳක් විදිහට මම ඒ දෙයට කැමති වුණේ නැහැ. පසුව එයා උපරිම උත්සහ කළා මම සමග කායිකව එකතු වෙන්න. ඒත් එයාට ඒ හැඟීම් දැනෙන්නෙ නෑ. අවසානයේ මම දරුවත් සමග ලංකාවට ආවා. එතකොට එයා මගෙන් ඉල්ලීම් කරනවා වීඩියෝ ඇමතුම් ඔස්සේ එයාට මගේ අවයව පෙන්නන්න කියලා."
"මම දවසක් උත්සහ කරලා බැලුවා. එතකොට එයාට හොදටම හැගීම් දැනෙනවා. එයා නිවාඩුවට ලංකාවට ආපු වෙලාවක මගේ සැකය ඔප්පු වුනා. එයා අන්තර්ජාලයේ සජීවී විකාශනය වන ලිංගික වීඩීයෝ බලන්න පෙලඹිලා."
"අවුරුදු ගණනක් තනියම විදේශ රටක හිටපු නිසා ඔහු ඒකට ඇබ්බැහි වෙලා. දැන් අපි අතර බැදීමක් නෑ. දරුවා නිසා අමාරුවෙන් එකට ඉන්නවා" ඇය තවදුරටත් පැවසුවාය. 
අස්වාභාවික ලිංගික ක්‍රියාකාරකම් දරුවන්ගේ මනෝ ලෝකය තුළ තැන්පත් වීමත් විවාහ දිවියට පත් වූ පසු ඒවා ස්වභාවික ලෝකය තුළින් නොලැබීමත් නිසා ඔවුන් අතරමං වන බව මානසික රෝග පිළිබඳ විශේෂඥ වෛද්‍ය රමණි රත්නවීර බීබීසී සිංහල සේවයට පැවසීය. 
"අස්වාභාවික දේ තමයි හරි දේ කියල ඔලුවේ තැන්පත් වුනාම නිසි වයසට පැමිණි පසු ස්වභාවික දෙයින් ඔවුන්ට සතුටක් ලබා ගන්න අපහසු වෙනවා. ඔවුන් ලෝක දෙකක අතරමං වෙනවා. ඒ නිසා ඇතැම් විට ඔවුන්ගේ ලිංගික අවයවවල අකර්මණ්‍යතා පවා ඇති වීමට ඉඩ කඩ තියෙනවා," වෛද්‍යවරිය පැවසුවාය. 
"ලිංගික දර්ශන නැරඹීමේ දී උත්තේජනය වීමෙන් නිකුත් වන රසායන මොළයේ ව්‍යුහයට බලපානවා. ඒ අනුව මෙය ඉතා සතුට දනවන දෙයක් බවට පත් වී අසභ්‍ය ලිංගික දර්ශන නැරඹීමට ඉතා පහසුවෙන් ඇබ්බැහි වෙනවා" ඇය පැවසුවාය.
සිය සැමියා ලිංගික දර්ශන නැරඹීමට ඇබ්බැහි වීම හේතුවෙන් දික්කසාද වීමට තීරණය කළ කාන්තාවක් සිය අත්දැකීම් මෙසේ පැවසුවාය.    
"මම ඉපදුණේ විදේශ රටක. මගේ සැමියා මට හමුවෙන්නේ ඒ රටේ අධ්‍යාපනය හදාරලා රැකියාවක් කරනකොට. එයා හරිම අහිංසක කෙනෙක්. විවාහ වෙලා කෙටිකාලයක් තුළ එයාට වෙන ප්‍රාන්තයකට මාරුවක් ලැබුණා. ඊට පස්සේ අපි දෙන්නා හිටියෙ දෙතැනක."
"සති අන්තයේ තමයි මුණ ගැහෙන්නෙ. ඒ ආවත් එයා දවසම නිදියනවා. රෑටත් වැටුණ ගමන් නිදියනවා. කාලයත් එක්ක සති අන්තයේ එන එකත් සීමා වුණා. විවාහ වෙලා අවුරුදු කිහිපයක් යනකොට සම්පූර්ණයෙන් එයා මගෙත් එක්ක තියෙන කායික සම්බන්ධකම් නැවැත්තුවා," ඇය පැවසුවාය. 
"ඒකට එයා හේතුවක් කියන්නෙ නෑ. මගේ ඇඟට අතක්වත් තියන්නෙ නැති තැනට පත්වුණා. මම හිතුවා එයා සමලිංගික කෙනෙක් කියලා. ඒත් හොයලා බැලුවම එහෙම දෙයක් නැහැ. වෙන කාන්තාවන් සමග සම්බන්ධයක් තිබුණෙත් නැහැ."
"නමුත් තවදුරටත් සොයා බලද්දී ඔහු නිල් චිත්‍රපටි බලන්න ඇබ්බැහි වෙලා හිටියා. මේ ගැන එයා එක්ක කතා කළාම කිව්වේ එයාට හැඟීම් නැතිවුනාට හිතේ ආදරේ අඩුවෙලා නැහැ කියලා. අපි බොහොම තරුණ වයසේ ඉන්නේ. විවාහ වෙලා අවුරුදු තුනයි. ඒ නිසා තීරණය කළා දික්කසාද වෙන්න."
"මේ වගේ දේකට ඇබ්බැහි වුණ කෙනෙක් සමග මගේ ජීවිතය නාස්ති කරන්න මට උවමනාවක් නැහැ," ඇය පැවසුවාය.
"සමහර පුද්ගලයන් නිල් චිත්‍රපට බලන්න ඇබ්බැහි වෙලා ඉන්නවා. එම චිත්‍රපටවල අසාමාන්‍ය ලිංගික ක්‍රියාකාරකම් පෙන්වනවා. මේ දේවල් අනුකරණය කරන්න උත්සාහ කිරීම බොහෝ විට ලිංගික අප්‍රාණික බවට හේතු වෙනවා," පවුල් සෞඛ්‍ය‍ විශේෂඥ වෛද්‍ය ශ්‍රීන් විලත්ගමුව බීබීසී සිංහල සේවයට පැවසුවාය. 
"ඒ ඇබ්බැහිවීම් නිසා ලිඟුව අප්‍රාණික වීම මානසික රෝගයක ප්‍රතිවිපාකයක් නොව පුද්ගලයකු තුළ වර්ධනය වන එක්තරා මානසික තත්වයක්. නමුත් සමහර පුද්ගලයන් මානසික රෝගීන් වශයෙන් හඳුනා ගැනෙන අතර, ඔවුන්ට ප්‍රතිකාර කරනු ලබන්නේ ද වෙනස් ආකාරයකට" යැයි වෛද්‍යවරිය පැවසුවාය.  
මේ අතර, අසභ්‍ය 'නිල් චිත්‍රපට' ලෝකය පුරා දරණු ලෙස පැතිරී තිබෙන විශාල ජාවාරමක් ලෙස හඳුනාගෙන ඇති බව මානව හිමිකම් ක්‍රියාකාරිනියක වන නීතිඥ එන්.එස් ප්‍රනාන්දු පැවසුවාය.    
"අන්තර්ජාලය කාන්තාවන් වගේම පුරුෂයනුත් ප්‍රසිද්ධියේ විකිණෙන මහා අප්‍රසන්න තැනක් බවට පත් වෙලා. සමාජ, දේශපාලන සහ සංස්කෘතික ගැටලුවලට නිතර මුහුණ දෙන ශ්‍රී ලාංකිකයන් තමන්ගේ අසහනකාරී මනස පිනවන්න සිතාගෙන ලිංගික දර්ශන නරඹන්න පුරුදු වෙලා."
"කිසිම පාලනයක් නැතුව, ලිංගික අසහනයෙන් පෙළෙමින් ගූගල් සෙවීම්වල අදාළ වචන යොදලා රටක් වශයෙන් අපි ලැජ්ජාවට පත් වෙලා තිබෙනවා. ඒ වගේම බොහෝ දෙනෙක් පෞද්ගලික ජීවිත අවුල් කරගෙන." 
"මෙයට පිළියම් සොයන කොට ශ්‍රී ලාංකීය සමාජයෙන් මත දෙකක් ඉදිරිපත් වෙනවා. එකක් තමයි, ලිංගික දර්ශන ඇතුළත් වෙබ් අඩවි සම්පූර්ණයෙන් තහනම් කිරීම, අනෙක තමයි නිසි ලිංගික අධ්‍යාපනය ලබා දෙමින් ලිංගිකත්වය ගැන විවෘතව කතා කිරීම," නීතිඥවරිය තවදුරටත් පැවසුවාය.  
එක්දින ක්‍රිකට් ඉතිහාසයේ එක් ඉනිමක වැඩිම හයේ පහර එල්ල කළ ක්‍රීඩකයා ලෙස එංගලන්ත ක්‍රිකට් නායක ඉයන් මෝගන් ලෝක වාර්තා අතරට එක්විය.  
ඇෆ්ගනිස්ථානයට එරෙහිව හයේ පහර 17ක් එල්ල කරමින් ඉයන් මෝගන් ලකුණු 148ක් ලබාගැනීමට සමත්විය. ඒ අනුව මෙතෙක් එක් ඉනිමක හයේ පහර 16ක් එල්ලකරමින් ඉන්දියාවේ රෝහිත් ශර්මා, දකුණු අප්‍රිකාවේ ඒ බී ඩිවිලියස් හා බටහිර ඉන්දීය කොදෙව් කණ්ඩායමේ ක්‍රිස් ගේල් සතුවූ වාර්තා බිඳ වැටුණි. 
මේ වසර මුල නවසීලන්තයට එරෙහිව හයේ පහර 13 ක් එල්ල කරමින් තිසර පෙරේරා වැඩිම හයේ පහර එල්ල කළ ශ්‍රී ලංකා වාර්තාවට හිමිකම් කියයි. 
එක් ඉනිමක හයේ පහර 10කට වඩා පළමුවෙන්ම එල්ලකළ ක්‍රීඩකයා ලෙස 1996දී ශ්‍රී ලංකාවේ හිටපු ක්‍රිකට් නායක සනත් ජයසූරිය වාර්තා අතරට එක වූ අතර, හයේ පහර 11ක් එල්ලකරමින් ඔහු තැබූ වාර්තාව 2008 වසර දක්වා ලෝක වාර්තාව ලෙස නොබිඳී පැවතිනි. 
අඟහරුවාදා (18) එංගලන්තය සහ ඇෆ්ගනිස්ථානය අතර පැවති ලෝක කුසලාන මූලික වටයේ තරඟයේදී එංගලන්ත නායකයා ලෝකයේ දක්ෂතම පා දඟ පන්දු යවන්නෙකු ලෙස සළකන ඇෆ්ගනිස්ථානයේ රෂිඩ් ඛාන්ට  දැඩි පිති ප්‍රහාරයක් එල්ල කළේය. 
රෂීඩ් ඛාන් පන්දුවාර 9යකදී ලකුණු 110ක් ලබාදී මෙතෙක් දඟ පන්දුයවන්නේකු එක්දින ක්‍රිකට් තරඟයක ලබාදී තිබුණු වැඩිම ලකුණු සංඛ්‍යාව සඳහා වන අමිහිරි වාර්තාව සිය නම ඉදිරියේ සඳහන් කර ගත්තේය. 
මෙතෙක් එම අමිහිරි වාර්තාව සටහන් වූයේ ලෝකයේ වැඩිම කඩුලු ලබාගත් පන්දු යවන්නා වන ශ්‍රී ලංකාවේ මුත්තයියා මුරලිදරන් ගේ නමිනි. 2006 වසරේදී ඔස්ට්‍රේලියාව මුරලිදරන්ගෙන් පන්දුවාර 10ට ලබාගත් ලකුණු 99 එම වාර්තාවය. 
රෂීඩ් ඛාන් ලබාදුන් ලකුණු ප්‍රමාණය ලෝක කුසලාන වාර්තාවක් ද වන අතර ඔහුට එල්ල වූ හයේ පහර 11, එක් තරඟයක පන්දුයවන්නෙකුට එල්ල වූ වැඩිම හයේ පහර ප්‍රමාණය ද වේ. 
මීට අමතරව එංගලන්තය තරඟයේ නියමිත පන්දුවාර 50දී හයේ පහරවල් 25ක් එල්ල කර තිබූ අතර එය ද ලෝක වාර්තාවක් විය. 
එංගලන්තය පසුගිය 2015 සහ 2011 සමස්ත ලෝක කුසලාන තරගාවලි දෙකේදීම එල්ල කර තිබුනේ හයේ පහර 28ක් පමණි.
ශ්‍රී ලංකා කණ්ඩායම සිකුරාදා (ජුනි 21) එංගලන්තය සමග තරඟ වැදීමට නියමිතය. ශ්‍රී ලංකාව හා එංගලන්තය අතර අවසන් වරට පැවති එක්දින තරගාවලිය එංගලන්තය පහසුවෙන් ජයගත්තත් දෙරට අතර පැවති අවසන් එක්දින තරගය ලකුණු 219කින් ජයගැනීමට ශ්‍රී ලංකාව සමත් විය.  
ඒ ශ්‍රී ලංකාව ලබාගත් ලකුණු 366ට පිළිතුරු වශයෙන් එංගලන්ත කණ්ඩායම ලකුණු 132කට දවාගනිමිනි. 
"කොහොම ද මචං... මට හොඳයි... ශ්‍රී ලංකාව හොඳට කරයි...."
ශ්‍රී ලංකා ක්‍රිකට් කණ්ඩායමේ හිටපු පුහුණුකරු බ්‍රිතාන්‍ය ජාතික පෝල් ෆාබ්‍රේස් 
 ශ්‍රී ලංකාව බොහෝ ප්‍රියකරන තැනැත්තෙකි.  
අවස්ථා දෙකකදී ශ්‍රී ලංකා කණ්ඩායමේ පුහුණුකරු තනතුර දරා තිබෙන ඔහුට, තරමක් දුරට සිංහල භාෂාව කතා කිරීමට හැකියාව තිබේ. ඒ, ශ්‍රී ලංකා ක්‍රීඩකයන් ඇසුරු කිරීම හේතුවෙනි. 
ශ්‍රී ලංකාවට ඇති ඒ ලෙන්ගතුකම නිසා ම ශ්‍රී ලාංකිකයෙකු හමු වූ සෑම අවස්ථාවක ම තමන් දන්නා සිංහල දැනුම ප්‍රදර්ශනය කරන්නට ඔහු උනන්දුවක් දක්වයි. 
එංගලන්තයට පසු සිය ප්‍රියතම ක්‍රිකට් කණ්ඩායම ශ්‍රී ලංකාව බව පෝල් ෆාබ්‍රේස් ප්‍රසිද්ධියේ පවසයි. 
මෑතක් වන තුරු එංගලන්ත කණ්ඩායමේ සහය පුහුණුකරුවා ලෙස කටයුතු කළ පෝල් ෆාබ්‍රේස් ලෝක කුසලාන තරගාවලිය අතරතුර බීබීසි සිංහල සේවය සමග ශ්‍රී ලංකාවේ ක්‍රිකට් ක්‍රීඩාව සහ එහි අනාගතය ගැන කෙටි සංවාදයකට එක් විය. 
මෑත ක්‍රිකට් ඉතිහාසයේ ශ්‍රී ලංකා කණ්ඩායමේ සාර්ථක ම වසර වන 2014 වසරේ ශ්‍රී ලංකා කණ්ඩායමේ ප්‍රධාන පුහුණුකාර ධූරය දැරුවේ ඔහුය. ඔහු යටතේ විස්සයි විස්ස ලෝක කුසලානය සහ ආසියානු කුසලානය දිනා ගැනීමට ශ්‍රී ලංකාවට හැකි විය. 
“චන්දිමාල්, දික්වැල්ල 
නැති එක පුදුමයි” 
T20 ලෝක කුසලානය දිනූ ශ්‍රී ලංකා පුහුණුකරු පෝල් ෆාබ්‍රේස්

කියවන්න : https://www.bbc.com/sinhala/sport-48678293
Facebook හි BBC News සිංහල කළ  වෙනි පළකිරීමේ අවසානය
2007 වසරේ සිට 2009 වසර දක්වා ද ශ්‍රී ලංකා කණ්ඩායම සමග පෝල් ෆාබ්‍රේස් කටයුතු කළේ, ජාතික කණ්ඩායමේ සහය පුහුණුකරු ලෙසය. 
2014 විස්සයි විස්ස ලෝක කුසලාන ජයග්‍රහණයෙන් පසු ශ්‍රී ලංකා ක්‍රිකට් කණ්ඩායමේ ඇති වී තිබෙන පසුබෑම සහ වර්තමාන ලෝක කුසලානය ගැන ඔහු බීබීසි සිංහල සේවය සමග පළ කළ කරුණු කිහිපයකි, මේ. 
ශ්‍රී ලංකාව බිහි කළ විශිෂ්ට ක්‍රීඩකයන් වන මහේල ජයවර්ධන සහ කුමාර් සංගක්කාර මෙන් ම මුත්තයියා මුරලිදරන්, චමින්ද වාස්, සනත් ජයසූරිය වැනි ක්‍රීඩකයන්ගේ හිඩැස් පිරවීම ඒ වෙනුවෙන් ආදේශ කරන ක්‍රීඩකයන්ට ඇති ලොකු අභියෝගයකි. ඒ සඳහා ඔවුන්ට නිසි කාලයක් ලබා දිය යුතු බව පෝල් ෆාබ්‍රේස්ගේ මතයයි. විශේෂයෙන් ම නිතර වෙනස් වන තේරීම් කමිටු සහ ස්ථාවර කණඩායමක් නොමැති වීම ශ්‍රී ලංකා කණ්ඩායමේ පසුබැස්මට හේතු වී ඇති බව ඔහු පෙන්වා දෙයි. ක්‍රීඩකයන්ට හා කණ්ඩායමකට ස්ථාවර වීම සඳහා යම් කාලයක් ලබා දිය යුතු බව පවසන ඔහු, නිතර ක්‍රීඩකයන් වෙනස් වීමේ තත්ත්වයන් ක්‍රීඩා කණ්ඩායම් අසාර්ථක වීමට හේතු වන බව කියා සිටියේය. "ක්‍රීඩකයෙක් තෝරා ගත්තොත් ඔහුට නිසි ලෙස අවස්ථාව දෙන්න ඕනේ," ඔහු පවසයි. පසුගිය කාලවකවානුවේ ශ්‍රී ලංකා කණ්ඩායමේ ක්‍රීඩකයන් නිතර වෙනස් කිරීම ගැන දැඩි කතාබහක් ඇති වූ අතර 2015 ලෝක කුසලානයේ සිට 2019 ලෝක කුසලානය දක්වා වැඩි ම ක්‍රීඩකයන් සංඛ්‍යාවක් ජාත්‍යන්තර ක්‍රිකට් ක්‍රීඩාවට යොදා ගෙන තිබෙන්නේ ද ශ්‍රී ලංකා කණ්ඩායමයි. ඇතැම් ක්‍රීඩකයන්ට අවස්ථාව ලැබී තිබුණේ එක් තරගයක් වීමත් විශේෂත්වයකි. 
ශ්‍රී ලංකාවේ දේශීය ක්‍රිකට් ව්‍යුහයේ යම් ස්ථාවර වෙනසක් කිරීම ගැන සිතා බැලිය යුතු බව පෝල් ෆාබ්‍රේස් පවසයි. විශේෂයෙන් ම කණ්ඩායම් 4ක් හෝ 5ක් ඇති ස්ථිර පළාත් ක්‍රිකට් ව්‍යුහයක් ඒ සඳහා ඇති කළ හැකි බව ඔහු යෝජනා කරයි. "මම ශ්‍රී ලංකාවට එන කොට කණ්ඩායම් 10ක හොඳ ප්‍රිමියර් තරගාවලියක් තිබුණා. අපි පළාත් තරඟත් ක්‍රීඩා කළා ඇතැම් අවස්ථාවල. ඒවා ඉතා හොඳ තරගාවලි. මම හිතනවා ඒක වෙන්න ඕන ඉදිරියට යන මග," ඔහු කියා සිටියේය.
ශ්‍රී ලංකා පාසල් ක්‍රිකට් ව්‍යුහය ඉතා වැදගත් බව පවසන ඔහු, ක්‍රීඩා සමාජ ව්‍යුහය පවත්වාගෙන යමින් ඉතා හොඳ පළාත් තරග ව්‍යුහයක් දක්ෂ ක්‍රීඩකයන් බිහි කිරීමට හොඳ ආයෝජනයක් වනු ඇති බව පවසයි. "පාසලෙන්, ක්‍රීඩා සමාජයට, එතනින් පළාත් කණ්ඩායමට එතනින් ජාත්‍යන්තර තලයට මේක වෙන්න පුළුවන් සැලැස්ම"  ෆාබ්‍රේස්  කියා සිටියේය.
දැනට ශ්‍රී ලංකාවේ ප්‍රිමියර් තරගාවලියට කණ්ඩායම් 24ක් සහභාගි වන අතර එහි තරගකාරිත්වය ගැන හිටපු ක්‍රීඩකයන් රැසක් ප්‍රශ්න කර තිබේ.
ශ්‍රී ලංකාවට අනන්‍ය වූ සාධනීය ක්‍රිකට් ක්‍රීඩා රටාවට ශ්‍රී ලංකා ක්‍රිකට් කණ්ඩායම නැවත යොමුවිය යුතු බව පෝල් ෆාබ්‍රේස් කියා සිටියි. ශ්‍රී ලංකාව ලෝකයේ අවධානය දිනා ගත්තේ ශ්‍රී ලංකාවට ම උරුම වූ සාධනීය ක්‍රීඩා රටාව නිසා බව පෙන්වා දුන් ඔහු එය පවත්වාගෙන යාමට වත්මන් ක්‍රීඩකයන් ද කටයුතු කළ යුතු බව පවසයි.  ශ්‍රී ලංකාව උපායශීලී ලෙස ක්‍රිකට් ක්‍රීඩා කළ රටක් බව පැවසූ ඔහු ශ්‍රී ලංකාවට ලෝකය ම ආදරය කළේ ශ්‍රී ලංකාවේ ක්‍රීඩා රටාව නිසා බවත් පැවසීය.  
ශ්‍රී ලංකාවේ මෙවර ලෝක කුසලාන සංචිතයට දිනේෂ් චන්දිමාල් සහ නිරෝෂන් දික්වැල්ල නොමැති වීම තමන්ට ගැටලුසහගත බව පෝල් ෆාබ්‍රේස් පවසයි. තේරීම් කමිටුවට එයට හේතු තිබිය හැකි වුවත් එම ක්‍රීඩකයන් දෙදෙනා සිටියහොත් ශ්‍රී ලංකා කණ්ඩායම තවත් ශක්තිමක් වනු ඇති බව ඔහුගේ මතයයි. දිනේෂ් චන්දිමාල් අවසන් වරට ශ්‍රී ලංකාව එක්දින තරගාවලියකට එංගලන්තයේ ක්‍රීඩා කළ අවස්ථාවේ හොඳ ම පිතිකරු බවට පත්වූ බව පෝල් ෆාබ්‍රේස් පෙන්වා දෙයි. නිරෝෂන් දික්වැල්ල පසුගිය වසරේ අවසන් භාගයේදී එංගලන්ත කණ්ඩායම ශ්‍රී ලංකාවට පැමිණි අවස්ථාවේ හොඳින් ක්‍රීඩා කළ බව පැවසූ ඔහු නිරෝෂන් දික්වැල්ල හඳුන්වා දුන්නේ තරගයක් වෙනස් කළ හැකි ක්‍රීඩකයෙකු ලෙසිනි. 
ශ්‍රී ලංකා ලෝක කුසලාන පිතිකරණ ලැයිස්තුවේ යම් වෙනස්කම් සිදුකළ යුතුය යන්න තම අදහස බව පෝල් ෆාබ්‍රේස් පවසයි. ඇන්ජෙලෝ මැතිව්ස් පිතිකරණ ලැයිස්තුවේ අංක 4 ස්ථානයේ ක්‍රීඩා කළ යුතු බව ඔහු පවසයි. අංක 5 සහ 6 ස්ථානයේ ඔහු ක්‍රීඩා කිරීමට වඩා අංක 4 ස්ථානයේ ක්‍රීඩා කිරීමෙන් ශ්‍රී ලංකා කණ්ඩායමට ඇන්ජෙලෝ මැතිව්ස්ගෙන් වැඩි දායකත්වයක් ලබා ගත හැකි බව පවසන ඔහු, ඊට අමතරව කුසල් ජනිත් පෙරේරා ආරම්භක පිතිකරුවෙකු ලෙස නොව එංගලන්තය ජෝස් බට්ලර් භාවිත කරන ආකාරයට පන්දු වාර 25න් පසු පැමිණ වේගයෙන් පන්දුවට පහර දීමට යොදා ගැනීම සුදුසු බවත් බීබීසී සිංහල සේවය සමග පැවසීය. දිමුත් කරුණාරත්න සහ ලහිරු තිරිමාන්න සාර්ථක ආරම්භයක් ලබා දුනහොත් කුසල් ජනිත් ඇතුළු ක්‍රීඩකයන්ට හොඳ ලකුණු සංඛ්‍යාවකට ශ්‍රී ලංකාව රැගෙන යා හැකි බව ඔහු පවසයි.  ශ්‍රී ලංකාව තම ඉදිරි තරග ජය ගතහොත් අවසන් පූර්ව වටයට පිවිසිය හැකි නිසා එය අපහසු ඉලක්කයක් නොවන බව පෝල් ෆාබ්‍රේස්ගේ මතය වී තිබේ. 
උන්වහන්සේ මුස්ලිම් පල්ලි හඳුන්වන්නේ සතුරු බලකොටු හැටියටය. මුස්ලිම් ජාතිකයන් හඳුන්වන්නේ "පිස්සු බල්ලන්" හැටියටය. එපමණක් නොව, මුස්ලිම්වරුන් බුරුම ගැහැණු සොරා ගන්නා බවටත් දූෂණය කරන බවටත්, ඔවුන්ගේ වර්ගයා වේගයෙන් බෝ කරන බවටත් උන්වහන්සේ චෝදනා කරති.
එම විවේචන එල්ල කරනු ලබන්නේ විරතු 
 නම් බුරුම බෞද්ධ භික්‍ෂුව විසිනි.
ලොව වඩාත් විවාදයට ලක්වෙන බෞද්ධ භික්‍ෂුව බවට පත්ව සිටින විරතු හිමියන්ට 
 උන්වහන්සේගේ විසකුරු දේශනා පැවැත්වීමට මග සලසමින්, ඊට අවශ්‍ය ආරක්ෂාව සහ අනුග්‍රහය සලසමින් මියන්මාරයේ බලධාරීහු, වසර ගණනාවක් බලා සිටියහ.
එහෙත් විරතු භික්‍ෂුව නොබෙල් ත්‍යාගලාභී අවුං සාන් සුචී දෝෂ දර්ශනයට ලක් කරනු ලැබීමත් සමග "උන්වහන්සේ මග වරද්දා ගෙන ඇති" බව  මියන්මාර් බලධාරීන්ගේ අලුත් නිගමනය වී ඇති බවක් පෙනේ.
ඒ අනුව විරතු හිමියෝ රාජද්‍රෝහී අපරාධ චෝදනා යටතේ අත්අඩංගුවට ගැනීමේ අනතුරට දැන් මුහුණ දී සිටිති.
සිය බුරුම බෞද්ධ ජාතිකවාදී අරමුණ පෙරට ගෙන යමින් සිටින විරතු නම් මෙම බුරුම බෞද්ධ භික්‍ෂුව කාගේ කවුරුන්ද?
ඒ 2001 වසරයි. මහජන අවධානය යොමුකර ගනිමින් විරතු හිමියන් පළමුවරට කල එළි බසින්නේ මුස්ලිම් වෙළෙඳ ව්‍යාපාර වර්ජනය කිරීමේ ක්‍රියාදාමයකට නායකත්වය දෙමිනි.
අනතුරුව, 2003 වසරේ අත්අඩංගුවට ගැනීමෙන් පසු වසර විසි පහක සිර දඬුවමකට යටත් කෙරුණ විරතු භික්‍ෂුව, 2010 වසරේ ලද පොදු සමාවක් යටතේ සිරගෙයින් මුදා හරිනු ලැබේ.
එහෙත් එම සිරගත කරනු ලැබීම මගින් රටේ සුළුතර මුස්ලිම් ජනයාට එරෙහිව උන්වහන්සේ තුළ පැසවන කෝපය සමනය කිරීමක් සිදු නොවූ බව ඉන් පසුව සිදුවූ එතුමන්ගේ ක්‍රියාකාරකම් වලින් පෙන්නුම් කෙරෙයි. 
බෞද්ධ සාහිත්‍යයේ ඇතුළත් කතන්දර මුල් කර ගනිමින් විරතු හිමියන් පැවැත්වූ දේශන අන්ත ජාතිකවාදී අදහස් වලින් පිරී තිබුණි.
මාධ්‍ය හමුවීම්වල දී ඉතාම සංවර සහ පැහැදිලි ස්වරයෙන් අදහස් පළ කරන නමුත් මහජන රැස්වීම් අමතද්දී උන්වහන්සේ කතා කරන්නේ ඉතා ආවේගශීලී සහ කුපිතකාරී ස්වභාවයෙනි.
මහජන රැස්වීම් අමතද්දී විරතු හිමියන් විසින්  පාවිච්චි කරනු ලබන වචන වෛරී ස්වභාවයක් ගන්නා අතර, ඒවා මියන්මාරය තුළ නළියමින් පවතින 'ඉස්ලාම් භීතිකාව' 
 අවුළුවාලීමට හේතුවෙයි.
"මුස්ලිම් පුරුෂයන් විසින් බෞද්ධ කාන්තාවන් විවාහ කර ගැනීම තහනම් කෙරෙන නීතියක් බල ගන්වන මෙන්" බල කෙරෙන ව්‍යාපාරයක් උන්වහන්සේ මෙහෙයවමින් සිටිති.
"ඔබ සර්පයා හඳුනා ගැනීමට නොහැකිවයි සිටින්නේ. මොකද? සර්පයා කුඩා බැවින්. මුස්ලිම්වරුත් ඒ වගෙයි," විරතු හිමියන්ගේ විග්‍රහය එබඳුය. 
"මියන්මාරයෙහි වැඩි වෙමින් පවතින මුස්ලිම් ජනගහනයත් සමඟ රටේ බෞද්ධ සංස්කෘතිය යටපත් වීමේ අන්තරායක් එල්ල වෙමින් ඇති බව" පැවසෙන පණිවුඩ පතුරවා හැරීමට විරතු හිමියෝ, සමාජ මාධ්‍ය ජාල පාවිච්චි කිරීමට පියවර ගත්හ. 
එරටෙහි වෙසෙන රෝහින්ග්‍යා මුස්ලිම් ප්‍රජාව ඉලක්ක කර ගනිමින් උන්වහන්සේ පළ කරන ලද ප්‍රකාශන සැලකිල්ලට ගත් ෆේස්බුක් ජාලය, 2018 ජනවාරි මාසයේ දී විරතු හිමියන්ගේ ගිණුම අසාදු ලේඛනයට ඇතුළත් කළේය. 
උන්වහන්සේ ඊට ප්‍රතිචාරය පළ කරන ලද්දේ තමා "විකල්ප වේදිකාවක්" සොයා ගන්නා බව පවසමිනි.
"ෆේස්බුක් මට දොර වැහුවොත් මම යූ ටියුබ් එක පාවිච්චි කරනවා. යූ ටියුබ් එක ප්‍රමාණවත් නැති නිසා මම මගේ ජාතිකවාදී මත ප්‍රචාරයට ට්විටර් එක යොදා ගන්නවා," විරතු හිමියෝ ප්‍රකාශ කළහ.
එපමණක් නොව, උන්වහන්සේ රුසියාවේ සමාජ මාධ්‍ය ජාල ඔස්සේ සිය වීඩියෝ ප්‍රචාරය කරන අතර, තම කටයුතු සඳහා VK නම් වෙබ් අඩවිය ද උපයෝගී කර ගනිති.
'ෆේස්බුක්' පමණක් නොව, බෞද්ධ බහුතර ජනතාවක් වෙසෙන තායිලන්තය ද පසුගිය අප්‍රේල් මාසයේ දී විරතු හිමිගේ දේශනාවලට එරෙහිව තහනමක් ප්‍රකාශයට පත් කරනු ලැබීය. 
විරතු හිමියන් ලද සීඝ්‍ර ජනප්‍රියත්වයේ කැඩපත බවට පත්වුණේ මියන්මාරයේ සීයට පහක් තරම් වන 'රෝහින්ග්‍යා' මුස්ලිම් ප්‍රජාව විඳින පීඩාවයි. 
2013 ජූලි මාසයේ 'ටයිම්' සඟරාව සරසා තිබුණේ විරතු හිමියන්ගේ පින්තූරයකිනි. එහි ශීර්ෂ පාඨයේ මෙසේ දැක්වුණි.
"බෞද්ධ ත්‍රස්තවාදයේ මුහුණුවර"  
"මම කවුද කියල තේරුම් අරන් නැහැ. මට පහර දෙනවා. යම්කිසි කණ්ඩායමක් මාව අවමානයට ලක් කරවන්න මාධ්‍යයට සල්ලි දෙනවා කියල මම හිතනවා. ඇත්තෙන්ම, අන්තර්ජාල මාධ්‍ය හසුරුවන්නේ මුස්ලිමුන් විසින්," උන්වහන්සේ 2013 වසරේ බීබීසියට ප්‍රකාශ කළහ.
2015 වසරේ නිෂ්පාදනය කෙරුනු වාර්තා චිත්‍රපටයක විරතු හිමියන් හඳුන්වා දී තිබුණේ "බෞද්ධ බින් ලාඩන්" ලෙස පටබැඳි නමකිනි. එම නම බටහිර මාධ්‍ය විසින් වැළඳ ගන්නා ලද අතර වාර්තා චිත්‍රපටයෙහි තමා බින් ලාඩන්ට සම කරනු ලැබ තිබීම විරතු තෙරණුන් විසින් බැහැර කරනු ලැබුණි.
තමා ප්‍රචණ්ඩ ක්‍රියා පිළිකුල් කරන බව උන්වහන්සේ පවසති.
"අඩු තරමින් මම කෘර විධියට මගේ ප්‍රතිචාරයක්වත් පළ කරන්නෙ නැහැ."      
පනස් එක්වැනි වියේ පසුවෙන මෙම බෞද්ධ භික්‍ෂුව, තමන් වහන්සේ විසින්ම නිර්මාණය කර ගන්නා ලද මතභේදාත්මක විවාදවල මාතෘකාවක් වී ඇත. 
මියන්මාරයේ මුස්ලිම් සුළු ජනයාගේ ඉරණම පිළිබඳව විභාග කිරීම සඳහා එක්සත් ජාතීන්ගේ සංවිධානය, දකුණු කොරියානු තානාපති නිලධාරිනියක වන යැන්ඝී ලී 
 විශේෂ නියෝජිතවරියක් ලෙස 2015 වසරේදී මියන්මාරයට යවන ලද අතර විරතු හිමියන් විසින් ඇයව හඳුන්වා තිබුණේ 'බැල්ල' සහ 'ගණිකාව' වැනි අපහාසාත්මක වචන යොදා ගනිමිනි.
රකයින් 
 පළාතේ ජන සංහාරයට අදාළව මියන්මාර යුද හමුදාවේ ඉතා ඉහළ මට්ටමේ නිලධාරීන් සම්බන්ධයෙන් විමර්ශනයක් කළ යුතුව ඇතැයි පසුගිය වසරේ නිකුත් කරන ලද එක්සත් ජාතීන්ගේ ප්‍රකාශනයක් මගින්  නිර්දේශ කර තිබුණි.
එම නිර්දේශය ඉදිරිපත් කිරීමෙන් අනතුරුව රකයින් ජන සංහාරය සම්බන්ධයෙන් ජාත්‍යන්තර අපරාධ අධිකරණය මගින් මූලික විභාගයක් ආරම්භ කරනු ලැබුණි.
මියන්මාර් ආණ්ඩුව එක්සත් ජාතීන්ගේ එකී වාර්තාව බැහැර කරයි. විරතු භික්‍ෂුව ඊට එරෙහි ප්‍රතිවිරෝධයට නායකත්වය සැපයීය.
"ජාත්‍යන්තර අපරාධ අධිකරණය මියන්මාරයට ඇතුල් වෙන දවස 'විරතු' තුවක්කුවක් අතට ගන්නා දවසයි" යනුවෙන් විරතු හිමියෝ පසුගිය වසරේ ඔක්තෝබර් මාසයේ පැවති රැළියක දී සිය ආධාරකරුවන් අමතමින් සපථ කළහ.
2012 වසරේ රකයින් පළාතේ ආරම්භ වු 'රෝහින්ග්‍යා' මුස්ලිම් විරෝධී ප්‍රහාර සඳහා වැඩි වශයෙන් චෝදනා එල්ල වෙන්නේ විරතු හිමිගේ අනුගාමිකයන්ටය.
එම ප්‍රහාර හමුවේ අසල්වැසි බංග්ලාදේශයට පළා ගිය 'රෝහින්ග්‍යා' මුස්ලිම් ජන සංඛ්‍යාව හත් ලක්ෂය ඉක්මවීය.
2017 දී '
පුවත්පතට ප්‍රකාශයක් කළ විරතු භික්‍ෂුව මෙසේ කියා තිබුණි.
"අවුං සාන් සුචී බංග්ලාදේශ ජාතිකයන්ට උදව් කරන්න මනාප වීමේ ඉඩකඩක් තියෙනවා. ඒත් මම ඇයට ඒකට ඉඩ දෙන්නේ නැහැ."
බුරුම ජාතිකවාදීන් විසින් රෝහින්ග්‍යා මුස්ලිම් ජනතාව නිතරම හඳුන්වනු ලබන්නේ  'පිටස්තරයන්ය' යන හැඟීම ඇති කරමින් "ඔවුන් බංග්ලාදේශ ජාතිකයන්"යයි පවසමිනි.
මියන්මාරයේ ප්‍රජාතන්ත්‍රවාදය සඳහා වන ජාතික පක්ෂය මුස්ලිම් න්‍යාය පත්‍රයකට රහසිගතව උදව් කරන බවට විරතු හිමියෝ චෝදනා කරති.
 මියන්මාරයට රාජ්‍ය ආගමක් නැත. එහෙත් බුරුම සමාජය කෙරෙහි බුදුදහම ඇති කරන්නේ දැවැන්ත බලපෑමකි.
රටේ ජනගහනයෙන් 90% ක් පමණ බුදු දහමට ආශක්ත වෙති. එම දහම අදහති.
මියන්මාරයේ බෞද්ධ ආරාම වසර දහස් ගණනක පටන් රාජ්‍යානුග්‍රහය ලබයි. දහනව වැනි ශත වර්ෂයේ බ්‍රිතාන්‍ය යටත් විජිත පාලන සමය තුළදී එම අනුග්‍රහයෙහි නතර වීමක් දක්නට ලැබිණි.
'ඉරවඩි' මහා ගංගාව ඇතුළු  වෙනත් ගංගාවන්හි දිය දහරින් සරුසාර වන මියන්මාරයේ ඈත ගම්දනව්වල ඉදි කෙරුණ චිත්තාකර්ෂණීය බෞද්ධ ආරාම රැසකි.
එම කෘෂිකාර්මික කලාපයන්හි විහාරාරාම සතුව ඉඩකඩම් ඇත.
මියන්මාරය දීර්ඝ කාලයක යුද හමුදා පාලන ඉතිහාසයක් කියා පායි. යුද භටයන්ගේ සංඛ්‍යාව හාර ලක්ෂය ඉක්මවයි.
රටේ බෞද්ධ භික්ෂූන්ගේ සංඛ්‍යාව පන් ලක්ෂයට වැඩිය. රටවැසියන්ගේ ගරු බුහුමන් ලබන මියන්මාර් භික්ෂු පරපුර සමාජ වරප්‍රසාද ද භුක්ති විඳිති.
විරතු හිමියන් ආරම්භයේ දී එකමුතුව සිටියේ '969' යනුවෙන් නම් කරන ලද සංවිධානයක් සමගය.
එම සංවිධානය වඩාත් ප්‍රකටව සිටියේ මුස්ලිම් විරෝධී කණ්ඩායමක් වශයෙනි.
2013 වන විට '969' කණ්ඩායමට රාජ්‍ය අනුග්‍රහය ලැබෙමින් තිබු අතර, එවකට මියන්මාර් ජනාධිපති තේන් සෙන් 
 එම සංවිධානයට ප්‍රසිද්ධියේ සහයෝගය පළකළ අතර, ඔහු සංවිධානයේ ඉදිරිපෙළේ නායකයා වු විරතු භික්‍ෂුව හඳුන්වා තිබුණේ "බුද්ධ පුත්‍රයා" යන යෙදුම පාවිච්චි කරමිනි.
'969' ට පසුව විරතු හිමියන් විසින්  විසින් නායකත්වය දෙන ලද සංවිධානය 'මා බා තා' (Ma Ba Tha) ව්‍යාපාරයයි. 2014 වසරේ ආරම්භ වු එම සංවිධානය 'බුරුම දේශප්‍රේමී ව්‍යාපාරය' යනුවෙන් ද නම් කරනු ලැබ ඇත.
2017 වසරේ ආරම්භ වූ 'මා බා තා' ව්‍යාපාරය, 2017 වසරේ දී තහනම් කරනු ලබන විට රටපුරා ව්‍යාප්ත සංවිධානයක් වී  තිබුණි.
තහනමක් බල පැවැත්වුනද විරතු භික්ෂුවට මියන්මාරයේ රාජාණ්ඩු පාලනයේ අවසන් අගනගරය වූ 'මැණ්ඩලේ'හි  පිහිටි සිය නිසංසල ආරාමයේ සිට 'මා බා තා' (Ma Ba Tha) බුරුම දේශප්‍රේමී ව්‍යාපාරයේ කටයුතු දිගටම මෙහෙයවීම අතින් බාධාවක් නොවුණි.
උන්වහන්සේගේ මූලස්ථානය වූ බෞද්ධ ආශ්‍රමයේ  මුස්ලිම් ප්‍රචණ්ඩ ප්‍රහාරවලට ගොදුරුවූවන්ගේ පින්තූර දිගටම ප්‍රදර්ශනය කෙරෙමින් තිබුණි.
විරතු හිමියෝ 2013 වසරේ බීබීසිය සමග සාකච්ඡාවකට එක්වූහ.
කහවන්  සිවුරක් පොරවා සිටි භික්‍ෂුව සිය වැරදි හැසිරීම සම්බන්ධයෙන් පසුතැවිලි නොවන බව එම සාකච්ඡාවේ දී හොඳින් ප්‍රදර්ශනය විය.
"දුර්වල අවස්ථාවන්හි මුස්ලිම් මිනිස්සු හොඳට හැසිරෙනවා. ඒත් ශක්තිමත් වුනාම ඔවුන් වෙනත් සතුන් දඩයම් කරගත් විශාල රංචුවක වෘකයෙක් නැත්නම් හිවලෙක් වගෙයි," උන්වහන්සේ කියා සිටියහ.
බීබීසියට තවදුරටත් කරුණු දක්වමින් උන්වහන්සේ මෙසේ වදාළහ.
"මුස්ලිම්කාරයෝ තමන් හැර වෙනත් ජනකොටස් මනුෂ්‍යයෝ විදියට පිළිගන්නේ නැහැ. ඔවුන් කිතුනුවන්ට සහ හින්දු ජනයාටත් පහර දෙනවා. ඔවුන්, (මුස්ලිමුන්) හැර සේරටම පහර දෙනවා. මේ කාරණේ පිළිගන්න බැරිනම්, ඔබ සතු න්‍යෂ්ටික බලය 'තාලිබාන්' ව්‍යාපාරයට දීල බලන්න. මම ස්ථිරවම ඔබට කියනවා- ඔවුන් ඔබේ රට සුං කරනවා."
විරතු හිමියෝ නිරන්තර සංචාරකයකු මෙන්ම, ශ්‍රී ලංකාවේ බොදු බල සේනා 
 සංවිධානයත් සමග ඉතා කිට්ටු සබඳතා පවත්වා ගෙන යති.
බෞද්ධ භික්ෂූන් වහන්සේ පිරිසක් නායකත්වය දෙන බොදු බල සේනා සහ විරතු හිමියන් අයත් වන්නේ එකම ථේරවාදී පාර්ශ්වයටයි.
මුස්ලිම් ජනයාට එරෙහිව  ප්‍රචණ්ඩත්වය මුදාහැරීම නිසා බොදු බල සේනා ව්‍යාපාරයත් අපකීර්තියට ලක්වූ සංවිධානයකි.
"අද බුදු දහම අනතුරකට වැටිලා තියෙනවා. අනතුරු ඇඟවීමේ සීනු නාදය ඇහෙනවානම්, ශක්තිමත්ව  අපි අත්වැල් අල්ලා ගත යුතුව තියෙනවා," විරතු හිමියෝ 2014 වසරේ කොළඹ පැවති ජන හමුවකදී සඳහන් කළහ.
ආණ්ඩුවේ සහයෝගය ලබන මියන්මාර සංඝ සභාව 
 2017 වසරේ 'විරතු දේශනාවලට' වසරක තහනමක් පනවන ලද නමුත්, විරතු හිමියන් දිනූ ජනප්‍රියත්වය බුරුම සාම්ප්‍රදායික බෞද්ධ විහාරාරාම අතර විශාල පිරීහීමක් පෙන්නුම් නොකරයි. 
එහෙත් උන්වහන්සේ මුහුණ දෙන ගැටලු නියමාකාරයෙන් ආරම්භ වන්නේ මියන්මාරයේ අතිශයින් ජනප්‍රිය නායිකාවට  ප්‍රහාර එල්ල කිරීමත් සමගය.
"එතුමිය අඳින්නේ පළඳින්නේ විලාසිතාවට. රූප ලාවණ්‍ය ආලේපන පාවිච්චි කරනවා 
 ගමන් කරන්නේ ලතාවකට. අඩි උස සපත්තු. විදේශිකයෝ ඉස්සරහ පස්ස නළවනවා."
පසුගිය අප්‍රේල් මාසයේ උන්වහන්සේ, ඔල්වරසං දෙමින් සිටි පිරිසක් ඉදිරිපිට අවුං සාං සුචි ගැන සඳහන් කරමින් පාවිච්චි කරන ලද්දේ එවැනි වචන සමුදායකි.
උන්වහන්සේ පසුගිය මැයි මාසයේ පැවැත්වූ කතාවක දී "විදේශිකයකු සමග නිදි වදින"
 බවට ආණ්ඩුවේ සාමාජිකයකුට චෝදනා කළහ.
අවුං සාන් සුචි විවාහ වී සිටියේ මයිකල් ආරිස් 
නම් බ්‍රිතාන්‍ය ජාතිකයකු සමගය. එවකට බලයේ සිටි මියන්මාර හමුදා පාලනයේ නියෝගයක් යටතේ අවුං සාන් සුචි නිවාස සිර අඩස්සියේ තබා සිටියදී, ඇයගේ සැමියා 1999 වසරේ දී පිළිකා රෝගයට ගොදුරුව දිවිය අත් හළේය. 
"උතුරා ගිය ජනප්‍රියභාවයක් සහිත විරතු භික්‍ෂුව විශාල අනුගාමිකයන් පිරිසකට නායකත්වය දෙනවා. උන්වහන්සේ මුස්ලිමුන්ට පහර එල්ල කිරීම එතුමන්ගේ අනුගාමිකයන්ට සතුටක්. ඒත් හාමුදුරුවො අවුං සාන් සුචි ඉලක්ක කර ගත්තාම උන්වහන්සේගේ ජනප්‍රියත්වයට පහරක් එල්ල වුණා," දේශපාලන විද්‍යාව පිළිබඳ 'යැන්ගොන් පාසලේ 
 බුද්ධි මණ්ඩලයක සහකාර නිර්මාතෘ මියට් තු 
 පවසයි.
එංගලන්තයේ ඔක්ස්ෆර්ඩ් සරසවියේ අධ්‍යාපනය ලද, මියන්මාර් සමාජය තුළ "ශක්තිමත් කාන්තාව" 
 හැටියට විරුදාවලි ලබන, අවුං සාන් සුචී එරට පාලනයේ නිල නොවන නායිකාව ලෙස සැලකෙයි.
මියන්මාරයේ වත්මන් ජනාධිපති වින් මියන්ට් 
ඇයගේ සමීප ආධාරකරුවෙකි.  
අවුං සාන් සුචීට මියන්මාරයේ ඉහළතම පදවියට අනුප්‍රාප්ත වීමට මග අහුරනු ලබන ආණ්ඩුක්‍රම ව්‍යවස්ථා වගන්ති ඉවත් කිරීම එරට සිවිල් පාලනයේ නවතම වුවමනාව වෙයි.
එහෙත් එවැනි වෙනසක් සිදු කරනු ලැබීම සම්බන්ධයෙන් විරතු හිමියෝ විරෝධය පළ කරති.
"අවුං සාන් සුචී සම්බන්ධයෙන් මහජනයා අතර පවතින්නේ අති විශාල ගෞරවයක්. විරතු හාමුදුරුවන් විසින්  අවුං සාන් සුචීට විරුද්ධව කරනු ලබන ප්‍රහාරාත්මක ප්‍රකාශනත් සමඟ, උන්වහන්සේත් එක්ක ඉන්න දැඩි මතධාරී බොහෝ භික්ෂූන්ට පවා එකඟවීමේ  දුෂ්කර තත්වයක් දැන් උද්ගත වෙලා තියෙනවා," මියට් තු වැඩි දුරටත් සඳහන් කරයි.
"විරතු හාමුදුරුවෝ විවේචනය කරන්නේ ආණ්ඩුක්‍රම ව්‍යවස්ථාවේ වෙනස්කම් සිදු කරනු ලැබීම විතරක් නම්, ආණ්ඩුවට හාමුදුරුවන්ට විරුද්ධව ක්‍රියාමාර්ගයක් ගැනීම දුෂ්කරයි. ඒත් උන්වහන්සේ අවුං සාන් සුචිට විරුද්ධව පෞද්ගලික මට්ටමින් පහර දෙන්න ගියොත් මහජනයා අතර ඒක ඒතරම් ලේසි වෙන්නේ නැහැ," මියට් තු පෙන්වා දෙයි.
"අවුං සාන්ට ගහන්න ගිහින්, විරතු හාමුදුරුවෝ උන්වහන්සේට විරුද්ධව පියවර ගන්න ආණ්ඩුවට අවස්ථාවක් හදල දුන්නා," මියට් තු වැඩිදුරටත් සඳහන් කළේය.
එහෙත් විරතු හිමියෝ කිසිදු පසුබෑමකින් තොරව සිය ස්ථාවරයේ දැඩිව එල්බ සිටිති.
"ආණ්ඩුවට මම අත්අඩංගුවට ගන්න අවශ්‍යනම් ඔවුන්ට ඒක කරන්න කියන්න" ඉරවඩි.කොම් 
 වෙබ් අඩවියට උන්වහන්සේ ප්‍රකාශ කළහ.  
මැද පෙරදිග කලාපයේ යළිත් වරක් දේශපාලනික වශයෙන් උණුසුම් තත්ත්වයක් වර්ධනය වෙමින් පවතී. 
ඉරානය සම්බන්ධයෙන් මැදපෙරදිග රටවල් අතර ඇති වන උණුසුම් තත්ත්වය හමුවේ අතිරේක හමුදා සාමාජිකයින් 1000ක් මැදපෙරදිග කලාපයට පිටත් කර හැරීමට ඇමෙරිකානු ආරක්ෂක හමුදා තීරණය කර තිබේ.
ඇමෙරිකාවේ වැඩබලන ආරක්ෂක ලේකම් පැට්‍රික් ෂානහන් පැවසුවේ, ඉරාන හමුදාවන්හි "සතුරු හැසිරීමට" ප්‍රතිචාරයක් වශයෙන් එම අතිරේක බළකාය යැවීමට පියවර ගන්නා බවය.
පසුගිය සතියේදී ඕමාන් ගල්ෆ් කලාපයේදී ඉන්ධන ප්‍රවාහන නෞකා දෙකකට එල්ල කළ ප්‍රහාරයට ඉරානය සම්බන්ධ බව පවසමින් ඇමෙරිකානු නාවික හමුදාව තවත් ඡායාරූප කිහිපයක් නිකුත් කර තිබේ.
ඇමෙරිකාව චෝදනා කරන්නේ, ඉරානය නෞකාවලට බෝම්බ ප්‍රහාර එල්ල කරන බවටය. කෙසේ වෙතත් ඉරානය එම චෝදනා ප්‍රතික්ෂේප කර තිබේ.
මැදපෙරදිග කලාපයේ මතු වෙමින් පවතින උණුසුම් තත්ත්වය බරපතළ වුවහොත් එහි සේවය කරන ශ්‍රී ලාංකිකයින්ගේ ආරක්ෂාව වෙනුවෙන් සෘජුව මැදිහත් වන බව ශ්‍රී ලංකා විදේශ සේවා නියුක්ති කාර්යංශය පවසයි.
එහි විදේශ සම්බන්ධතා පිළිබඳ සාමාන්‍යාධිකාරී ගාමිණී සෙනරත් යාපා බීබීසී සිංහල සේවය වෙත අදහස් දක්වමින් කියා සිටියේ, මැදපෙරදිග තත්ත්වය සම්බන්ධයෙන් නිරන්තර අවධානයෙන් පසුවන බවය.
මීට පෙර එම කලාපයේ යුද්ධමය ගැටුම් පැවති අවස්ථා දෙකකදී රජය මැදිහත් වී ශ්‍රී ලාංකිකයින්ගේ ආරක්ෂාව තහවුරු කිරීමට පියවර ගත් බව ද ඔහු පැවසීය.
ඒ අනුව, යම් බරපතළ තත්ත්වයක් උද්ගත වුවහොත් තානාපති කාර්යාල සහ වෙනත් රාජ්‍ය හා රාජ්‍ය නොවන සංවිධාන හරහා ශ්‍රී ලාංකිකයින්ගේ ආරක්ෂාව තහවුරු කිරීමට පියවර ගන්නා බව ඔහු සඳහන් කළේය.
මැදපෙරදිග කලාපයට අයත් විවිධ රටවල ශ්‍රී ලාංකිකයින් 750,000ක් පමණ සේවය කරන බව ශ්‍රී ලංකා විදේශ සේවා නියුක්ති කාර්යංශය පවසයි.
එහි විදේශ සම්බන්ධතා පිළිබඳ සාමාන්‍යාධිකාරී ගාමිණී සෙනරත් යාපා පැවසුවේ, සෞදි අරාබියේ පමණක් ශ්‍රී ලාංකිකයින් 194,000කට අධික පිරිසක් සේවය කරන බවය.
2017 වසරේ සංඛ්‍යා ලේඛන අනුව මැදපෙරදිග කලාපයේ පමණක් සේවය කරන ශ්‍රී ලාංකිකයින්ගෙන් ශ්‍රී ලංකාවට ලැබුණු ආදායම රුපියල් මිලියන 565,542කි. 
එය සමස්ත ලෝකයේ ම විදේශගත ශ්‍රී ලාංකික ශ්‍රමිකයින්ගෙන් ශ්‍රී ලංකාවට ලැබෙන වාර්ෂික ආදායමෙන් 52%ක ප්‍රතිශතයකි.
මේ වන විට සෞදි අරාබිය සහ ඉරානය අතර යම් උණුසුම් තත්ත්වයක් ආරම්භ වී තිබේ. ඒ, ඕමාන් ගල්ෆ් කලාපයේදී ඉන්ධන ප්‍රවාහන නෞකා දෙකකට ප්‍රහාර එල්ල වීමත් සමගය.
ඕමාන් ගල්ෆ් කලාපීය මුහුදේදී ඉන්ධන ප්‍රවාහන නෞකා දෙකකට පසුගිය දා එල්ල කළ ප්‍රහාරය සම්බන්ධයෙන් සෞදි අරාබිය සිය ප්‍රතිවාදී ඉරානයට චෝදනා කළේය.
සෞදි අරාබියේ ඔටුන්න හිමි කුමරු මොහමඩ් බින් සල්මාන් පැවසුවේ, කලාපය තුළ උණුසුම් තත්ත්වයක් වර්ධනය වෙමින් පවතින හෙයින් ඕනෑ ම තර්ජනයකට මුහුණ දීමට සෞදි අරාබිය පසුබට නොවන බවය.
පසුගිය බ්‍රහස්පතින්දා ඕමාන් ගල්ෆ් කලාපයේදී ඉන්ධන නෞකා දෙකකට ප්‍රහාර එල්ල වූ අතර, ඊට මසකට පමණ පෙර එක්සත් අරාබි එමීර් රාජ්‍යයේ වෙරළ ආසන්නයේදී තවත් නෞකා 4ක් ඉලක්ක කර ප්‍රහාර එල්ල විය.
බ්‍රහස්පතින්දා සිදුවූ ප්‍රහාරය සම්බන්ධයෙන් ඇමෙරිකා එක්සත් ජනපදය ද ඉරානයට චෝදනා එල්ල කළ අතර ඉරානය එය ප්‍රතික්ෂේප කළේය.
මේ වන විට සෞදි අරාබිය ද කැරලි ප්‍රහාරවලට ලක්ව තිබේ. 
පසුගිය සතියේදී දෙවරක් ම සෞදි අරාබියේ අභා ගුවන් තොටුපළට හුතී කැරලිකරුවන්ගෙන් ප්‍රහාර එල්ල විය.
අභා ගුවන්තොටුපොළ සහ ඒ ආසන්නයේ පිහිටි ඛමිස් මුශායිට් (Khamis Mushait) නගරයට නියමුවන් රහිත ප්‍රහාරක (ඩ්‍රෝන) යානා පහක ප්‍රහාරයක් එල්ල වූයේ ජූනි 14 වන දාය.
ඊට දින දෙකකට පෙර එම ගුවන් තොටුපළට ම එල්ල වූ මිසයිල ප්‍රහාරයකින් පුද්ගලයින් 26 දෙනෙක් තුවාල ලැබූහ.
සියම් නිකායේ මල්වතු සහ අස්ගිරි පාර්ශව ශ්‍රී ලංකාවේ  බෞද්ධ ශාසනික සංස්කෘතියේ ප්‍රධාන ආයතන ලෙස ගෞරවයට පාත්‍ර වී තිබේ.
එම ගෞරවය නිසා ම බෞද්ධ ජනතාවගේ දැඩි අවධානයට ද එම ආයතන ලක් වීම සාමාන්‍ය තත්ත්වයකි. එසේ ම, දේශපාලනඥයන් එම පාර්ශව දෙකෙහි නාහිමිවරුන් බැහැ දැක අර්ථයෙන් ධර්මයෙන් අනුශාසනා ලබා ගන්නා ආකාරය ද මාධ්‍ය තුළින් දක්නට ලැබේ.
එවැනි පසුබිමක් පවතිද්දී ,අස්ගිරි පාර්ශවයේ මහානායක වරකාගොඩ ශ්‍රී ඥානරතන හිමියන් පසුගිය දා කළ ප්‍රකාශයක් පිළිබඳව මේ වන විට සමාජ සංවාදයක් නිර්මාණය වී තිබේ.
පසුගිය ජූනි 15 වන දා දොඩම්වල දියකෙළිනාවළ කිත්සිරිමෙවන් රජ මහ විහාරස්ථානයේ පැවති උත්සවයක් අමතමින් ඒ හිමියන් දැක්වූයේ, මෙවන් අදහසකි.
මෙම ප්‍රකාශය සම්බන්ධයෙන් සමාජ මාධ්‍ය ඔස්සේ දැඩි කතාබහක් නිර්මාණය වී තිබේ.
'ට්විටර්' පණිවුඩයක් පළ කරමින් අමාත්‍ය මංගල සමරවීර පවසා ඇත්තේ, "සියලු දෙනාට සාමය සහ ආදරය පතුරුවන ශ්‍රේෂ්ඨ දර්ශනයට එරෙහි ක්‍රියාකාරීත්වයට එරෙහිව දැන් ම සැබෑ බෞද්ධයින් එක්විය යුතු" බවය.
"මිනිසකු ගල් ගසා මැරිය යුතු බව පැවසීමට කිසිදු බෞද්ධයකුට නොහැකි," බව ද එහි දැක්වේ.
මේ අතර, අමාත්‍ය ආචාර්ය හර්ෂ ද සිල්වා 'ට්විටර්' පණිවුඩයක් පළ කරමින් සඳහන් කර ඇත්තේ, අස්ගිරි නාහිමියන් සිය ප්‍රකාශය "ඉල්ලා අස් කර ගත යුතු" බවය.
බෞද්ධ හා පාලි විශ්ව විද්‍යාලයේ බෞද්ධ සංස්කෘතික අධ්‍යයන අංශයේ ජ්‍යෙෂ්ඨ කථිකාචාර්ය, ආචාර්ය චන්ද්‍රාණි මුණසිංහ  අස්ගිරි මහනා හිමියන්ගේ ප්‍රකාශය සම්බන්ධයෙන් බීබීසිය කළ විමසීමක දී සිය ප්‍රතිචාරය මෙසේ පළ කළාය. 
"බුදු දහමට අනුව ගල් ගහලා මරන්න කිසි ම කෙනෙකුට අයිතියක් නෑ," ඇය පෙන්වා දුන්නාය. 
"අදාළ වෛද්‍යවරයා වරදක් කරලා තියෙනවා නම් විද්‍යාත්මකව ඔප්පු කර ගත යුතුයි. ඒ කරුණු සලකලා නීතිය පසිඳලන ආයතනයක් ඔහුට ඊට අදාළ උපරිම දඬුවම් නියම කළ යුතුයි. එහෙම නැතිව චෝදනා ඉදිරිපත් කළ පමණින් ඔහු වරදකරුවෙක් කරන්නත්, ඔහුට දිය යුතු දඬුවම් යෝජනා කරන්නත් කාටවත් අයිතියක් නෑ. ඒවා සිද්ධ විය යුත්තේ රටේ පිළිගත් නීතියට අනුවයි."
ඊට අමතරව භික්ෂූන් වහන්සේ දේශපාලනයට සම්බන්ධ වීම පිළිබඳව ද ආචාර්ය චන්ද්‍රාණි මුණසිංහ බීබීසී සිංහල සේවයට අදහස් පළ කළාය.
"බුදුන් වහන්සේ දේශනා කරලා තියෙන්නේ රාජ්‍ය පාලකයන්ට අර්ථයෙන් ධර්මයෙන් දේශනා කිරීම හැර භික්ෂූන් ක්‍රියාකාරීව දේශපාලනය කිරීම නොකළ යුතු බවයි. භික්ෂු සමාජය, ගිහි සමාජයේ දේවල්වලින් විනිර්මුක්ත සමාජයක් විය යුතුයි කියලායි දීඝ නිකායේ සඳහන් වෙන්නේ."
එහෙත්, ශ්‍රී ලංකාවේ බෞද්ධ සංස්කෘතික පරිසරය තුළ භික්ෂූන් දේශපාලනයට පිවිසීම් ඉතිහාසයේදී ද සිදුවූ බව ඇය පෙන්වා දුන්නාය. 
"ඒ අනුව භික්ෂූන් දේශපාලනය ගැන කතා කිරීම වරදක් කියලා කියන්න අමාරුයි. හැබැයි, ඒක බුද්ධ දේශනාව නෙවෙයි. ඒක ශ්‍රී ලංකාවේ බෞද්ධ සංස්කෘතික පරිසරය තුළ සිදුවන දෙයක්. ඉතිහාසයේ රටට එල්ල වුණ ආක්‍රමණවලදී භික්ෂූන් වහන්සේ පෙරට ඇවිත් රට ආරක්ෂා කරන්න ක්‍රියා කළා."
අස්ගිරි පාර්ශවයේ මහානායක  වරකාගොඩ ශ්‍රී ඥානරතන හිමියන් ප්‍රසිද්ධියේ දේශපාලනික අදහස් පළ කිරීම පිළිබඳව ද බෞද්ධ හා පාලි විශ්වවිද්‍යාලයේ බෞද්ධ සංස්කෘතික අධ්‍යයන අංශයේ ජ්‍යෙෂ්ඨ කථිකාචාර්ය ආචාර්ය චන්ද්‍රාණි මුණසිංහ කරුණු දැක්වීය.
"ඒක පෞද්ගලික මතය ඉදිරිපත් කිරීමක්. හැබැයි බෞද්ධ දර්ශනය අනුව පොදු ගිහි සමාජයට අදාළ දේශපාලනික කාරණා ගැන කතා කරන්න අනුමැතියක් නැහැ."
වල්පොළ රාහුල ආයතනයේ විධායක අධ්‍යක්ෂ, කැලණිය  විශ්වවිද්‍යාලයේ ජ්‍යෙෂ්ඨ කථිකාචාර්ය පූජ්‍ය ගල්කන්දේ ධම්මානන්ද හිමියන් 
 ආයතනය සමග කළ සංවාදයකදී හිංසාව පිළිබඳව අදහස් දක්වා තිබුණේ මෙසේය.
"හිංසාව, වධයට ලක් කිරීම - පොදුවේ මිනිස්සු විශ්වාස කරන විදිය තමයි - යමක් වුණා ම ගහන්න ඕන. මරන්න ඕන. එහෙම නැත්නම් ඒ කරපු හානියට සමාන හානියක්, අනෙකාට කරන්න ඕන කියන එක. ඒක ලෝක ශිෂ්ටාචාරයේ ඈත ඉඳන් එන ක‍්‍රමයක්. බෞද්ධ ධර්මයට අනුව ඒ දිහා බැලූවොත්  ඔය කියන අදහස හරිය කියලා කියන්න පුළුවන් කිසිම දෙයක් නැහැ. බුදු දහමේ වදහිංසාව සම්බන්ධයෙන් එන අදහස සම්පූර්ණයෙන් අනෙක් පැත්ත කියන්නේ. එහි බොහෝම පැහැදිලිව කියනවා හැම කෙනෙක්ම වධයට ලක්වීමට අකමැතියි, හැම කෙනෙක්ම මරණයට බියයි."
පොල් මලේ සාරයෙන් නිෂ්පාදනය කරන අරක්කු සියවස් ගණනාවක් පුරා ශ්‍රී ලාකිකයන් අතර අතිශය ජනප්‍රියත්වයට පත්ව තිබේ. මෙම පානය ලෝකය පුරා ප්‍රචලිත කිරීම නිෂ්පාදකයන්ගේ මීළඟ අරමුණ වී ඇත.   
මේ වන විට ද ලන්ඩන් නුවර පිහිටි සුපිරි ගණයේ අවන්හල්වලින් ශ්‍රී ලංකාවේ නිෂ්පාදිත අරක්කු මිලදී ගැනීමේ හැකියාව තිබේ. 
ආහාරපාන සහ සංචාර ගැන ලිපි ලියූ ඇන්තනී බෝඩේන් අරක්කු හඳුන්වා ඇත්තේ, "බර්බන් සහ රම් අතර සිදු වූ කසාදයක් වගේ. හැබැයි බලවත් මෙන්ම පිච්චෙන සැර ගතියක් සහ අමුතු මද්‍යසාර සුගන්ධයක් විහිදෙනවා," යනුවෙනි.  
පොල්වලින් සෑදූ තද පැහැති රම් වර්ගයකට සමාන අරක්කුවලට මෙතෙක් ජාත්‍යන්තර මට්ටමේ පිළිගැනීමක් හෝ අගය කිරීමක් ලැබී නොමැති බව ශ්‍රී ලාංකීය නිෂ්පාදකයෝ පවසති. 
වසර ගණනාවක් පුරා ශ්‍රී ලංකාව තුළ පවා වැදගත් පානයක් ලෙස අරක්කු ප්‍රසිද්ධ නොවූ අතර, එය හැඳින්වුණේ "පහළ තත්වයේ" මද්‍යසාරයක් ලෙසිනි. 
කොළඹ ඇතුළු නගරබද ප්‍රදේශවල දිවි ගෙවන ප්‍රභූ පිරිස් අතර පිටරටින් ආනයනය කරන ස්කොච්, විස්කි, වයින් සහ රම් වඩාත් ප්‍රසිද්ධ වී තිබේ.   
මේ අතර, බලයේ සිටි සමහර ආණ්ඩුවලින් අරක්කු නිෂ්පාදනයට වෙළෙඳපොළක් නිර්මාණය කිරීම වෙනුවට මද්‍යසාරවලට දැඩි නීති පනවා එය සමාජයට අහිතකර දෙයක් ලෙස හුවා දක්වා තිබිණි. එම තත්වය අරක්කු නිෂ්පාදනයට අහිතකර ලෙස බලපෑවේය.  
මද්‍යසාර නිෂ්පාදනය විශාල බදු මුදලකට යටත් විය යුතු අතර, වෙළඳ ප්‍රචාරක කටයුතු කිරීම නීතියෙන් තහනම්ය. 
කෙසේවෙතත්, බාධක මධ්‍යයේ වුව ද ශ්‍රී ලංකාවේ නිෂ්පාදිත අරක්කු උසස් තත්වයකට රැගෙන ඒම සහ ජාත්‍යන්තර වෙළෙඳපොළට ඇතුළු කිරීමට ගත් උත්සාහයන් මේ වන විට සාර්ථක වෙමින් පවතී. 
විශේෂ මිශ්‍රණයකින් සාදා ගත්, මිහිරි රස, වැඩි මිලැති අරක්කු වර්ග ප්‍රවර්ධනය කිරීම තුළින් ශ්‍රී ලංකාව මෙන්ම වෙනත් රටවල් බොහෝමයක වෙළෙඳපොළ ආකර්ෂණය කර ගැනීමට නිෂ්පාදකයන් සමත් වී ඇත. මෙය කලවම් නොකර හෝ 'කොක්ටේල් 
 ලෙස පානය කළ හැකි මද්‍යසාරයක් ලෙස ප්‍රචාරය කිරීමට කටයුතු කර තිබේ.      
ශ්‍රී ලංකාවේ පැරණිතම අරක්කු නිෂ්පාදකයන් වන 'රොක්ලන්ඩ් ඉස්කාගාරයේ' කළමනාකර අධ්‍යක්ෂ වන අමල් ද සිල්වා විජේරත්න මෙම මද්‍යසාර වර්ගය ජාත්‍යන්තර වශයෙන් ප්‍රවර්ධනය කිරීමෙහි ලා ඉදිරියෙන්ම සිටින පුද්ගලයන් අතරින් කෙනෙකි.  
උසස් තත්වයේ අරක්කු නිෂ්පාදනවල අඩංගු වන්නේ පොල් මලේ සාරය සහ ජලය බව ඔහු ඉතා උනන්දුවෙන් විස්තර කළේය. 
අරක්කු නිෂ්පාදනය "මගේ ලේවල තිබෙන දෙයක්" ඔහු පැවසීය.    
ව්‍යාපාරයක් මට්ටමින් අරක්කු නිෂ්පාදනය කිරීම සඳහා බ්‍රිතාන්‍ය ආණ්ඩුව සමග 1924 දී ගිවිසුමකට එළඹුණු අමල් ද සිල්වා විජේරත්නගේ මුත්තාගේ සහෝදරයෙකු වන ජේ බී එම් පෙරේරාට මෙම මිශ්‍රණය නිර්මාණය කිරීමේ පූර්ණ ගෞරවය හිමි වේ.  
ප්‍රංශයේ නිෂ්පාදනය කරන ලද මත්පැන් පෙරන විශේෂ කල්දේරමක් ද යොදා ගනිමින් ඔහු කළ නිර්මාණය නිසා නොපැසුණු, රළු මද්‍යසාරයක් සුමට මිහිරි පානයක් බවට පත් කර ගැනීමට හැකි වී තිබේ. 
එම වටිනා නිර්මාණය අනාගතයට රැගෙන යෑම තමන්ගේ උත්සාහය බව අමල් පැවසීය. 
මෙහි එක් පියවරක් ලෙස රොක්ලන්ඩ් ආයතනය ඉහළ වෙළෙඳපොළක් සඳහා මද්‍යසාර නිෂ්පාදනය ආරම්භ කර තිබේ. දීර්ඝ කාලයක් බැරල්වල දමා පරණ කරන ලද අරක්කු ලොව පුරා මද්‍යසාර භාවිත කරන්නන් අතර ජනප්‍රිය වෙමින් පවතී.   
මෙමගින්, ශ්‍රී ලංකාවේ නිෂ්පාදිත අරක්කුවලට ලෝක වෙළෙඳපොළ තුළ දොරටු විවෘත වෙමින් තිබේ. 
2002 වර්ෂයේ දී ප්‍රථම වතාවට එක්සත් රාජධානියට අරක්කු හඳුන්වා දී තිබෙන අතර, එය "ලෝකයේ අමාරුම මද්‍යසාර වෙළෙඳපොළ" ලෙස අමල් හඳුන්වයි.  
නමුත්, මේ වන විට 'සිලෝන් ඇරැක්' සඳහා ශ්‍රී ලංකාවට වඩා විශාල වෙළෙඳපොළක් එක්සත් රාජධානිය තුළ නිර්මාණය වී ඇති බව ඔහු පැවසීය.  
වර්තමානයේ දී සිංගප්පූරුව, ජර්මනිය සහ ජපානයට මෙම නිෂ්පාදන ආනයනය කරනු ලබයි. මෙම වසරේ දී ඉන්දියානු වෙළෙඳපොළට ද අරක්කු හඳුන්වාදීමට නියමිතය.   
සිංගප්පූරුවේ පිහිටා තිබෙන 'නේටිව්' 
 නම් අවන්හලේ කොක්ටේල් වර්ගයක් සඳහා සිලෝන් අරක්කු යොදන බවත්, එය එහි වැඩියෙන්ම අලෙවි වන පානය බවට පත් වී ඇති බවත් එහි හිමිකරු විජේ මුදලියාර් පැවසීය.    
"අරක්කු කියන්නේ ඉතා අගනා මද්‍යසාර වර්ගයක්. එයින් එන්නේ ඉතා නැවුම් සහ පිරිසිදු රසක්. තද පැහැති මද්‍යසාර පරිහරණය කරන අයට පරණ කළ අරක්කු කියන්නේ අනිවාර්යයෙන්ම හොඳ තේරීමක්," ඔහු පැවසුවේය. 
ශ්‍රී ලාංකිකයන් කොපමණ කලක් අරක්කු පරිහරණය කළේ ද යන්න දැන ගැනීමට මාර්ගයක් නොමැති වුවත්, මෙය ලෝකයේ පැරණිතම මද්‍යසාර වර්ගයක් බව විශ්වාස කෙරේ. 
එයට හේතුවක් ලෙස අමල් ද සිල්වා විජේරත්න පැවසුවේ, "පැසවීමේ ක්‍රියාදාමය ගැන දෙවියන් කොහොමත් බලාගන්නවා" යනුවෙනි.    
ඔහු මෙයින් අදහස් කළේ රා වල අඩංගු ස්වභාවික සීනි සහ යීස්ට්වල ක්‍රියාකාරීත්වයෙන් එය ක්‍රමයෙන් මද්‍යසාර බවට පත් වීමය. 
පොල් ගසෙන් බාගත් සැණින් සුදු පැහැයෙන් දිස්වන රා වල ඇත්තේ මිහිරි මෙන්ම තරමක ඇඹුල් මිශ්‍ර රසකි. නමුත් පැසවීමේ ක්‍රියාවලිය ඉතා වේගයෙන් සිදුවන නිසා පැය කිහිපයක් ඇතුළත එහි මද්‍යසාර ප්‍රතිශතය 6%ක් බවට පත් වේ.     
විස්කි හෝ බ්‍රැන්ඩි සාදන ආකාරයටම රා ආසූත 
 කරගත් පසු මධ්‍යසාර ප්‍රතිශතය 60%ක් බවට පත් වේ. නමුත්, ජලය එකතු කර ගැනීමත් සමග එය 40% දක්වා අඩු වේ. 
කෙසේවෙතත්, රා මැදීම වැනි රැකියාවක නියැලීමට ඉතා ශක්තිමත් මනසකින් හෙබි පුද්ගලයෙකු විය යුතුය.
"රා මදින්නන්" අනුගමනය කරන ක්‍රම පරම්පරා ගණනාවක් වෙනස් නොවී පවතී. ඔවුන් දිනකට දෙවරක් ඉතා උස පොල් ගස් මුදුනේ පිහිටා තිබෙන නොපිපුණු මල්වලින් රා එකතු කිරීමේ නියැලේ. හොඳින් වැඩුණ පොල් ගසක උස අඩි 200ක් පමණ වේ.  
ශ්‍රී ලංකාවේ ප්‍රධාන පෙළේ අරක්කු නිෂ්පාදකයන් වන
යන සමාගම්වලට අයත් විශාල පොල් වතුවල රා මදින්නන් සිය ගණනක් රැකියාවේ නිරත වී සිටී. 
ඒ සෑම රා මදින්නෙකුටම බලා ගැනීම සඳහා ගස් පෙළක් ලබා දී ඇති අතර, එම ගස් අතර ගමන් කරන්නේ කඳ මුදුනේ බැඳි කඹයක ආධාරයෙනි. පොළොවෙන් උඩ පැය ගණනාවක් සිටින ඔවුහු ගස් අතර ගමන් කරමින් රා එකතු කරති.  
ශ්‍රී ලංකාවේ ප්‍රධාන සමාගම් හතර පමණක් විවිධ මිශ්‍රණ සහ විවිධ මට්ටමේ අරක්කු වසරකට ලීටර මිලියන 60ක් නිෂ්පාදනය කරයි. 
අරක්කුවල ඇති රා ප්‍රමාණය අනුව එහි තත්වය සහ මිල තීරණයේ වේ. 
අනර්ඝ තත්වයේ අරක්කු නිෂ්පාදනය කරන්නේ 100%ක් පොල් මලේ සාරය අසූත කිරීමෙන් වන අතර, "එක්ස්ට්‍රා ස්පෙෂල් ඇරැක්" 
 ලෙස නම් කර ඇති මිලෙන් අඩු වර්ග පැණි මණ්ඩිවලින් සාදා ගනු ලබයි.   
මූලික මට්ටමේ අරක්කුවල රා ඇත්තේ 3%ක් වැනි ප්‍රමාණයකි.  
තවමත් ශ්‍රී ලංකාව තුළ විකිණෙන අරක්කුවලින් 70%ක් මිල අඩු ඒවා වන අතර, ඉහළ මිල අරක්කු වර්ග පරිහරණය කිරීම ආඩම්බරයට කරුණක් බව බොහෝ දෙනෙක් විශ්වාස කරති.   
"මට හමුවෙන සමාගම් ප්‍රධානීන් බොහෝ දෙනෙක් කියන්නේ ලොව පුරා සිටින ඔවුන්ගේ වැදගත් සේවාදායකයන්ට තෑගි කරන්න අරක්කු බෝතලයක් නැතිව යන්නේ නැහැ කියලා," අමල් ද සිල්වා විජේරත්න පැවසීය. 
අරක්කු ගැන තිබෙන මතවාදය බිඳ හෙළීමේ ක්‍රියාවලිය ඉතා සෙමින් නමුත් ප්‍රතිඑලදායී ලෙස සිදුවන බවත් ඔහු සඳහන් කළේය. 
"මේ දේට අවුරුදු ගණනාවක් ගතවෙයි. හැබැයි දිගටම ඇඳගෙන යන්න ඔබට අධිෂ්ඨානයක් තිබිය යුතුයි."
"කොහොම වුණත්, අරක්කුවලට ලැබිය යුතු අවධානය සහ පිළිගැනීම ලැබෙන්න තව බොහෝ කාලයක් ගත වෙයි."  
"සිදුහත් කුමාරයාගේ චරිතය මාර්ටින් වික්‍රමසිංහයන් 'බව තරණය' ලෙස එළිදක්වනවා. ඒ වගේ ම නීති ශිෂ්‍යයෙක් ලියපු තවත් පොතක සිදුහත් කුමාරයා 'දඩබ්බරයා' ලෙස හඳුන්වා තිබෙනවා... මේ සෑම පොතක ම ආශ්චර්යවත් සිදුහත් කුමාරයෙක් ගැන වෙනුවට බොහොම සාමාන්‍ය කුමාරයෙක් ගැන කියවෙන්නේ."
"සමහරුන්ට මේ දෙයින් සිත් රිදීමක් ඇති වෙන්න පුළුවන්. නමුත්, ඊට එහා ගිය වෛරයක් නැත්නම් භීෂණයක් ආගම ගැන ඇති වෙන්න අවශ්‍යයි 'ICCPR' පනත ක්‍රියාත්මක කර අත්අඩංගුවට ගැනීම් සිදු කරන්න." 
"මිනිස් අයිතිවාසිකම් ගැන අපි සාපේක්ෂව බලන්න ඕනේ. ඕනෑ ම පුද්ගලයෙකුට තිබෙනවා නිදහසේ අදහස් ප්‍රකාශ කිරීමේ අයිතිය," ජනාධිපති නීතිඥ ප්‍රසන්ත ලාල් ද අල්විස් බීබීසී සිංහල සේවයට සිය අදහස් දක්වමින් පැවසීය.
2007 අංක 56 දරන සිවිල් හා දේශපාලන අයිතිවාසිකම් පිළිබඳ ජාත්‍යන්තර සම්මුතිය 
, සිවිල් යුද සමයේ මෙන් ම පාස්කු ප්‍රහාරයෙන් පසුව සිදු වූ අත්අඩංගුවට ගැනීම් සම්බන්ධයෙන් ප්‍රබල සංවාදයට ලක් වූ පනතකි.   
මෙම පනතේ පූර්විකාවේ සඳහන් වන්නේ, "සිවිල් හා දේශපාලන අයිතිවාසිකම් පිළිබඳ ජාත්‍යන්තර සම්මුතියේ ව්‍යවස්ථාමය පියවර මගින් පිළිගැනීමක් ලබා දී නැති මානව හිමිකම්වලට අදාළ ඇතැම් ව්‍යවස්ථා බලාත්මක කිරීම සඳහා ද ඊට සම්බන්ධ හෝ ආනුෂාංගික කරුණු සඳහා ද විධිවිධාන සැලැස්වීම සඳහා වූ පනතකි," යනුවෙනි. 
1978 ආණ්ඩුක්‍රම ව්‍යවස්ථාව තුළ ශ්‍රී ලංකාවේ පුරවැසියන්ට හිමි වන මූලික අයිතිවාසිකම් පිළිබඳව සඳහන් කර තිබේ.     
තිස් වසරකට ආසන්න කාලයක් පැවති යුද්ධමය වාතාවරණය තුළ ඇතැම් මූලික අයිතිවාසිකම් සීමා වූ බවට එල්ල වූ චෝදනා හමුවේ, යුද්ධ ගැටුම්වලින් අනතුරුව එවැනි තත්ත්වයක් නැවත ඇති නොවීම සඳහා නීති සම්පාදනය කරමින් පිළිගත් ජාත්‍යන්තර සම්මුති හා සමගාමීව ක්‍රියා කිරීමට ශ්‍රී ලංකාවට සිදු විය.  
2007 වර්ෂයේ සිට සිවිල් හා දේශපාලන අයිතිවාසිකම් පිළිබඳ ජාත්‍යන්තර සම්මුතිය (ICCPR) ශ්‍රී ලංකාවේ ක්‍රියාත්මක වන්නේ එහි ප්‍රතිඵලයක් ලෙසිනි. 
ආණ්ඩුක්‍රම ව්‍යවස්ථාවෙහි අඩංගු නොවුණු ඇතැම් මානව හිමිකම් තහවුරු කිරීම එමගින් අපේක්ෂා කෙරේ. 
1966 දෙසැම්බර් මස 16 වන දින එක්සත් ජාතීන්ගේ මහා මණ්ඩලය විසින් සම්මත කරනු ලැබ, 1976 මාර්තු මස සිට බලාත්මක වූ සිවිල් හා දේශපාලන අයිතිවාසිකම් පිළිබඳ ජාත්‍යන්තර සම්මුතියට ශ්‍රී ලංකාව ද පාර්ශවයක් ලෙස එක් විණි. 
1980 ජූනි මස 11 වන දින අදාළ ජාත්‍යන්තර සම්මුතීන්ට එකඟත්වය පළ කර සිවිල් හා දේශපාලන අයිතිවාසිකම්වලින් සැලකිය යුතු ප්‍රමාණයකට ශ්‍රී ලංකා ආණ්ඩුක්‍රම ව්‍යවස්ථාවේ මෙන් ම පාර්ලිමේන්තුව විසින් පනවන ලද වෙනත් නීතිවලට ද ව්‍යවස්ථාමය පිළිගැනීක් ලබා දීම සිදු විය. 
මින් පෙර, ප්‍රමාණවත් ලෙස ව්‍යවස්ථාමය පිළිගැනීමක් ලබා නොදුන් ඉහත කී සම්මුතියේ සඳහන් සිවිල් හා දේශපාලන අයිතිවාසිකම්වලට සරිලන නීති සම්පාදනය කිරීම සඳහා රජයට මතු වූ අවශ්‍යතාව 
 පනතේ ආරම්භය ලෙස දැක්විය හැකිය.   
ජාත්‍යන්තර සම්මුති අනුව පිළිගැනුණු ඇතැම් අයිතිවාසිකම් ශ්‍රී ලංකාවේ පුරවැසියන්ට ලබා දීම මෙන් ම එකී අයිතිවාසිකම් තහවුරු කිරීම මෙම පනතෙන් සිදු විය. 
පසුගිය දා පොල්ගහවෙල ප්‍රදේශයේ භික්ෂූන් පිරිසක් සිදු කළ පැමිණිල්ලකට අනුව සම්මානලාභී ලේඛකයෙකු වන ශක්තික සත්කුමාර පොලිසිය විසින් අත්අඩංගුවට ගනු ලැබීය. සිය ෆේස්බුක් ගිණුමේ පළ කරන ලද කෙටි කතාවක අඩංගු කරුණු මහජන කැළඹීමකට හේතු විය හැකි බව ශක්තිකට එරෙහිව එල්ල වූ චෝදනාවයි. 
ඔහු තවමත් පොලිස් අත්අඩංගුවේ පසුවේ. 
ඒ අතර, රහීම් මසාහිනා ඇඟලා සිටි දිගු ගවුමේ පිටුපස 'ධර්ම චක්‍රයක හැඩයේ' සලකුණක් තිබීම හේතුවෙන් හසලක පොලිසිය විසින් අත්අඩංගුවට ගනු ලැබීය. 
සිවිල් හා දේශපාලන අයිතිවාසිකම් පිළිබඳ ජාත්‍යන්තර සම්මුතිය පනතේ අඩංගු වගන්තිවලින් බලාත්මක වන නීතිය අනුව මෙම අත්අඩංගුවට ගැනීම් සිදු විණි. 
මේ හේතුවෙන් බොහෝ පිරිසක් අදාළ පනත 'ජනතාව මර්දනය' කිරීම සඳහා ක්‍රියාත්මක වන්නක් ලෙස හඳුන්වා තිබිණි. එමෙන් ම, අනවශ්‍ය ලෙස අත්අඩංගුවට ගැනීමේ හැකියාව ද මෙම පනතෙන් ලැබෙන බවට සමහරු මත පළ කර තිබිණි. 
පනතේ 3 (1) වගන්තියේ අන්තර්ගතය බොහෝ විට මෙම මතවාදවලට තුඩු දිණි. ඉහත සඳහන් අත්අඩංගුවට ගැනීම් සිදු කරනු ලබන්නේ ද මෙම වගන්තිය යටතේ සැපයෙන නීති අර්ථකථනය කිරීමෙන්ය. 
Facebook හි Kathyana කළ  වෙනි පළකිරීමේ අවසානය
3 (1) වගන්තිය අනුව, "කිසි ම තැතැත්තකු විසින් යුද්ධය පැතිරවීම හෝ වෙනස් ලෙස සැලකීමට එදිරිවාදිකම්වලට හෝ ප්‍රචණ්ඩක්‍රියාවලට යොමු කිරීම සංයුක්ත වන ජාතික, වාර්ගික හෝ ආගමික වෛරය සඳහා පෙළඹවීම් නොකළ යුතුය." 
එමෙන් ම, 3 වැනි වගන්තියේ (4) වැනි උප වගන්තිය ප්‍රකාරව "මේ වගන්තිය යටතේ වූ වරදක් සංඥෙය සහ ඇප දිය නොහැකි වරදක් විය යුතු අතර එවැනි වරදක් සිදුකර ඇති බවට සැක කරනු ලබන හෝ චෝදනා ලැබ සිටින කිසි ම තැනැත්තකු විශේෂ අවස්ථානුගත කරුණුවලදී මහාධිකරණය විසින් හැර ඇප මත මුදා හරිනු නොලැබිය යුතුය," යනුවෙන් සඳහන් වී තිබේ. 
ඒ අනුව, 3 (1) වගන්තියේ සඳහන් ආකාරයේ වරදක් සිදු කළ තැනැත්තෙකුට ඇප ලබා ගැනීමේ මුල් අවස්ථා අධිකරණය වන්නේ මහාධිකරණයයි. එහි අරුත වන්නේ මහාධිකරණයකට වඩා පහළ අධිකරණයකින් ඇප ලබා ගැනීමට නොහැකිය යන්නයි. 
ඒ අනුව, 1997 අංක 30 දරන ඇප පනත මෙවැනි අවස්ථාවක ක්‍රියාත්මක නොවේ. 
"මේ වගන්තියට පුළුල් සහ පටු අර්ථ විවරණ දෙකක් දෙන්න පුළුවන්. එසේ අර්ථ විවරණය කරන කොට පනතේ තිබෙන අනෙක් දේ සමග කියවා බැලීම අවශ්‍යයි," ප්‍රසන්ත ලාල් ද අල්විස් පැවසීය. 
"මෙහි පළමු වගන්තියේ තිබෙන්නේ 'යුද්ධය පැතිරවීම'. නමුත් ඉන් පසු සඳහන් වෙන එදිරිවාදිකම් සහ වෛරය ඇති කිරීම යන දේවල් ද අර යුද්ධයක් ඇති කිරීමේ මට්ටමට ළඟා වන තරමේ ක්‍රියාකාරකම් වෙන්න ඕනේ."
"උදාහරණයකට, මම කිව්වොත් මගේ බුදු දහම තමයි ලෝකයේ තිබෙන ශ්‍රේෂ්ඨතම ධර්මය කියලා, පනත අනුව ඒකත් වරදක් විදියට යම් කෙනෙක් සිතන්න පුළුවන්. නමුත් එය 'වෛරය පැතිරවීම' මට්ටමට ළඟා වෙන්නේ නැහැ," ඔහු පැවසුවේය.  
පනත පුළුල් ලෙස විග්‍රහ කළ විට එහි අරමුණ අයිතීන් මර්දනය කිරීම නොව අයිතීන් වඩාත් තහවුරු කිරීම යැයි නීතිඥවරයා තවදුරටත් පැවසීය.
රහීම් මසාහිනාගේ ඇඳුමේ තිබූ රූපයක් නිසා අත්අඩංගුවට ගැනීම ගැන අදහස් දැක්වූ ප්‍රසන්ත ලාල් ද අල්විස් පැවසුවේ, "බෞද්ධයෙක් වශයෙනුත් මම මේ සිද්ධිය දැඩි කනගාටුවෙන් හෙළා දකිනවා. ඒකට හේතු කිහිපයක් තිබෙනවා. මුලින් ම, මේ ඇඳුමේ තිබෙන්නේ ධර්ම චක්‍රයක් නෙමෙයි, පැහැදිලිව පෙනෙනවා ඒක නැවක සුක්කානම කියලා," යනුවෙනි.
"මම දැක්කා බෞද්ධ කොඩිය මහපු කමිස වෙළෙඳපොළෙහි විකුණන්න තිබෙනවා. කොඩිය වෙනුවට ධර්ම චක්‍රය දැම්මා නම් ඒකත් වැරද්දක් වෙන්න ඕනේ. නමුත්, කාන්තාව මුස්ලිම් වීම මත අත්අඩංගුවට අරගෙන රඳවා ගත්තා. මිනිස්සු ධර්ම චක්‍රය කමිසවල වගේ ම පළඳනාවක් විදියටත් භාවිත කරනවා. එහෙම බැලුවොත් ඒ සියලු දෙනා වගේ ම ඒවා විකුණන අයත් වැරදිකාරයෝ වෙන්න ඕනේ."
'සන්ඩේ ඔබ්සර්වර්' පුවත්පතට අදහස් දක්වමින් නීතිඥ තිෂ්‍ය වේරගොඩ පවසා ඇත්තේ පුද්ගල අයිතීන් සුරැකීම සඳහා හඳුන්වා දුන් සිවිල් හා දේශපාලන අයිතිවාසිකම් පිළිබඳ ජාත්‍යන්තර සම්මුතිය සිවිල් නිදහස සීමා කිරීමට යොදාගෙන ඇති බවය. 
ශක්තික අත්අඩංගුවට ගැනීම භාෂණයේ නිදහස සීමා කිරීමක් වන අතර, රහීම් මසාහිනාගේ සිද්ධිය පනතේ කරුණු අනිසි ලෙස යෙදවීමක් ලෙස ඔහු තවදුරටත් සඳහන් කර තිබිණි.  
2018 මාර්තු මස දිගන සිදු වූ කලහකාරී සිදුවීමවලින් පසු මහ සොහොන් බලකායේ අමිත් වීරසිංහ සහ තවත් පුද්ගලයන් දිගු කලක් බන්ධනාගාරගත වීම ද මෙම පනත සහ හදිසි නීති රෙගුලාසි ක්‍රියාත්මක වීමෙන් සිදු විය. 
හදිසි නීති මෙන් ම මෙම පනත ක්‍රියාත්මක කිරීමෙන් සිංහල, දෙමළ, මුස්ලිම් යන සියලු ජන කොටස්වලට අයත් පිරිස වරින් වර ඇති වූ යුද්ධමය තත්ත්වයන් සහ කලහකාරී සිදු වීම් යටතේ අත්අඩංගුවට පත් වී තිබේ. 
කෙසේ වෙතත්, සිවිල් හා දේශපාලන අයිතිවාසිකම් පිළිබඳ ජාත්‍යන්තර සම්මුතිය පනතින් විවිධ ආකාරයේ අයිතිවාසිකම් ආවරණය කර ඇති අතර, 4(1) වගන්තියෙන් චෝදනා ලැබ සිටින පුද්ගලයාගේ අයිතිවාසිකම් ගැන පවා සඳහන් කර තිබේ.  
නෙළුම් මලක වැඩ සිටින බුදු රුවක් අතේ පච්ච කොටා ගෙන සිටි නයෝමි කෝල්මන් 2014 වර්ෂයේදී බණ්ඩාරනායක අන්තර්ජාතික ගුවන් තොටුපොළේදී අත් අඩංගුවට ගත් කටුනායක පොලිසිය අධිකරණයට කියා සිටියේ, එම පච්චය මහ ජනතාව කුපිත කිරීමට හේතුවක් විය හැකි බැවින් ඇය අත් අඩංගුවට ගත් බවය.  
අත්අඩංගුවට ගත් පසු ඇය මහේස්ත්‍රාත් අධිකරණයකට ඉදිරිපත් කර, ඉන් ලද නියෝගයක් අනුව ශ්‍රී ලංකාවෙන් පිටුවහල් කිරීමට කටයුතු ක‍ළේය.  
නමුත්, මානව හිමිකම් කඩවීම යටතේ ඇය ගොනු කළ නඩුව අවසානයේදී එම බ්‍රිතාන්‍ය කාන්තාවට වන්දි සහ නඩු ගාස්තු වශයෙන් වශයෙන් රුපියල් අට ලක්ෂයක් ගෙවිය යුතු යයි ශ්‍රී ලංකා ශ්‍රේෂ්ඨාධිකරණය නියෝග කළේය.
ඒ වන විට කිහිප වරක් ශ්‍රී ලංකාවේ සංචාරය කර තිබූ නයෝමි පැවසුවේ, සැදැහැවත් බෞද්ධයෙකු වන තමා සිය බාහුවේ බුදුරුවක් පච්චා කොටා ගන්නා ලද්දේ "බුදුන් වහන්සේට ඇති ගෞරවය නිසා," යනුවෙනි. 
"කොහොම වුණත්, මෙවැනි වගන්තියක් යටතේ පුද්ගලයෙකුට නඩු පවරද්දී පොලිසිය ඉතා පරිස්සම් වෙන්න ඕනේ. මෙය අධිකරණයට වුණත් යම් සීමා පනවන පනතක්," යැයි ප්‍රසන්ත ලාල් ද අල්විස් පැවසීය.
3(1) වගන්තිය යටතේ නඩු පැවරූ විට මහාධිකරණයෙන් ඇප ඉල්ලීමේදී 'විශේෂ කරුණු' ඉදිරිපත් කළ යුතුය. නමුත්, එම විශේෂ කරුණු මොනවා ද යන්න නීතිය තුළ අර්ථ නිරූපණය කර නොමැත. 
මේ අනුව, නඩුවලදී විනිසුරුවරුන්ට අතිවිශේෂ කරුණු යන්න විග්‍රහ කිරීමට පුළුල් නිදහසක් හිමි වේ. 
ශක්තික සත්කුමාර මෙන් ම ෆාතිමා නුශ්රා සාරූක් ද මේ වන විට සිය මූලික අයිතිවාසිකම් කඩවීම යටතේ ශ්‍රේෂ්ඨාධිකරණයට පෙත්සම් ඉදිරිපත් කර තිබේ. 
1978 ශ්‍රී ලංකාවේ ආණ්ඩුක්‍රම ව්‍යවස්ථාවේ පූර්විකාවේ ද පුරවැසියන්ට හිමි වන මූලික අයිතිවාසිකම් ගැන දක්වා තිබේ: 
"ශ්‍රී ලංකා වාසී ජනතාවගේ මතු පරම්පරාවල ද ධර්මිෂ්ඨ නිවහල් සමාජයක් බිහි කිරීමෙහි ලා සහ සුරක්ෂිත කිරීමෙහි ලා ඒ පරම්පරා විසින් දරන්නා වූ ප්‍රයත්නයේදී සහාය වීමට පැමිණෙන සකල ලෝක වාසීන්ගේ ද අභිමානය සහ සමෘද්ධිය සහතික කෙරෙන අස්පර්ෂණීය උරුමයක් ලෙස නිදහස, සමානාත්මතාව, යුක්තිය, මූලික මානව අයිතිවාසිකම් හා අධිකරණයේ ස්වාධීනත්වය සකල ජනතාවට සහතික කරන්නාවූත් ප්‍රජාතාන්ත්‍රික සමාජවාදී ජනරජයක් බවට ශ්‍රී ලංකාව පත්කිරීම සඳහා…"
එමෙන් ම, ව්‍යවස්ථාවේ 4(ඈ) මූලික අයිතිවාසිකම් පිළිබඳ මෙසේ සඳහන් කර තිබේ:
"ආණ්ඩුක‍්‍රම ව්‍යවස්ථාවෙන් ප්‍රකාශ කොට පිළිගනු ලබන මූලික අයිතිවාසිකම් සියලු පාලන ආයතන විසින් ගරු කරනු ලැබිය යුත්තේය; ආරක්ෂා කරනු ලැබිය යුත්තේය; වර්ධනය කරනු ලැබිය යුත්තේය. තව ද, ඒ මූලික අයිතිවාසිකම් මෙහි මින් මතු විධිවිධාන සලස්වා ඇති ආකාරයට සහ ප‍්‍රමාණයට මිස සංක්ෂිප්ත කිරීම, සීමා කිරීම හෝ අහිමි කිරීම නොකළ යුත්තේය."
ආණ්ඩුක්‍රම ව්‍යවස්ථාවේ 14 (1) වගන්තිය යටතේ ඕනෑ ම පුද්ගලයෙකුට භාෂණයේ නිදහස, නැතහොත් අදහස් ප්‍රකාශ කිරීමේ නිදහස හිමි වේ. 
එමෙන් ම, ආණ්ඩුක්‍රම ව්‍යවස්ථාවේ 10 වන වගන්තිය යටතේ ඕනෑ ම පුද්ගලයෙකුට තමන්ගේ කැමැත්ත අනුව ඕනෑ ම ආගමක් වැළඳ ගැනීමේ නිදහස ද, විශ්වාසයක් දැරීමේ හෝ පිළිගැනීමේ නිදහස ද හිමි වේ. හෘද සාක්ෂියේ නිදහස තුළින් පුද්ගලයෙකුට තමන්ට රිසි දෙයක් සිතීමේ සහ ඕනෑ ම ආගමක් හෝ සදාචාරාත්මක කාරණාවක් ගැන තමන් කැමති මතයක් දැරීමේ අයිතිය හිමි වේ. 
කෙසේ නමුත්, මේ සියලු අයිතිවාසිකම් භුක්ති විඳිය යුත්තේ අන් අයගේ පෞද්ගලිකත්වයට හානි නොකර, ආත්ම ගරුත්වයට හානි නොකර, ඔවුන්ගේ අයිතිවාසිකම් ද සුරැකෙන ආකාරයෙනි.  
පුද්ගල අයිතිවාසිකම් සීමාව ඉක්මවා භාවිත කිරීමට එරෙහිව ශ්‍රී ලංකාවේ ක්‍රියාත්මක වන විවිධ පනත් සහ නීතිවලින් නොයෙකුත් සීමා පනවා තිබේ.  
"පුදුම දඟක් තියෙන්නේ මේ ළමයගේ. කිසි වැඩක් කරන්නේ නෑ. ඉස්කෝලේ ගිහින් එනවා, බෑග් එක විසි කරනවා. කාටූන් බලනවා. නැත්නම් සෙල්ලම," නගරවල පමණක් නොව ගම්බද පළාත්වල පාසල් වයසේ පසුවන දරුවන් අධ්‍යාපන කටයුතු සඳහා නැඹුරු කිරීමට දෙමාපියන් දරන මෙවැනි උත්සාහයන් අප කොතෙකුත් අසා තිබේ.
සැබෑ ලෙස ම මෙය දරුවන්ගේ සාමාන්‍ය හැසිරීමක් ද, එසේත් නැතිනම් මානසිකව බලපාන යම් හේතුවක් නිසා ඔවුන් මෙලෙස වෙනස් හැසිරීමක් දක්වන්නේ ද යන්න ගුරුවරුන් හමුවේත් පවතින ගැටලුවකි. 
කැලණිය සරසවියේ වෛද්‍ය පීඨයේ ආරම්භක පීඨාධිපති වෛද්‍ය ලලිත් මෙන්ඩිස් විසින් පවත්වන ලද පර්යේෂණයකට අනුව දරුවෙකු ඉපදී තුන් වන විය සම්පූර්ණ වීමට ප්‍රථම දෙමාපියන් ඔවුන්ට ඩිජිටල් උපකරණ ලබා දීම සහ ප්‍රවේගකාරී කාටුන් නිසා ළමුන් සැබෑ නොවන වීර කතාවලින් යුත් සිහින ලෝකයක ජීවත් වීමට පෙළඹේ.
ළමුන් පමණක් නොව ගර්භණී මව්වරුන් ද වර්තමානයේ ඩිජිටල් ලෝකයේ අතරමං වීම හේතුවෙන් පසුකලෙක ඔවුනට දාව උපදින දරුවන් සාමාන්‍ය මට්ටම ඉක්මවා විවිධ හැසිරීම්වලින් යුක්ත වන බව වෛද්‍යවරයා පෙන්වා දෙයි. 
"දරුවෙකු ඉපිද අවුරුදු තුන දක්වා කාලය ඒ දරුවාගේ මොළයේ වැඩි ක්‍රියාකාරීත්වයක් පවතිනවා. මේ කාලයේදී අපේ දෙමව්පියෝ තමන්ගේ පහසුවට ස්මාර්ට් ෆෝන්, ටැබ්, වීඩියෝ ගේම්ස් දරුවන්ට ලබා දෙනවා. නොයෙකුත් ප්‍රවේගකාරී කාටුන් පෙන්වනවා. මේකෙන් වෙන්නේ ළමයෙක් තමන්ගේ ජීවිතේ හොඳ ම කාලය තුළ මනෝ ලෝකයක ජීවත් වීමයි. අද ළමා සිත්වල ජාතික වීරයෙක් හෝ සාහිත්‍යමය දැනුමක් නෑ. ළමයි අද ඉන්නේ 
 වගේ සාමාන්‍ය ලෝකයේ කවදාවත් දකින්න නැති කෘතීම වීරයෝ  එක්ක. ඔවුන් ඇවිදින්නේ හිතන්නේ පතන්නේ ඒ විදිහට". 
දිවයිනේ පාසල් රැසක් සම්බන්ධ කර ගනිමින් තරමක් වෙනස් හැසිරීම් රටා පෙන්වන කුඩා දරුවන් මෙන් ම නව යෞවන වියේ පසුවන්නන් දායක කර ගනිමින් ඔවුන්ගේ මානසික තත්ත්වය, නියුරෝනවල ස්වභාවය මෙන් ම දෙමාපියන් සහ දරුවා අතර පවතින සම්බන්ධය පරීක්ෂණයට භාජනය කරනු ලැබ තිබේ.
එමෙන් ම ශ්‍රී ලංකාවේ වසර කිහිපයක ළමා සෞඛ්‍ය වාර්තා ද මෙහිදී සැලකිල්ලට ගත් බව වෛද්‍ය මෙන්ඩිස් පවසයි. 
"අපේ මොළය ප්‍රතික්‍රියා දක්වන්නේ ඉච්ඡානුගතව සහ අනිච්ඡානුගතව. ඉච්ඡානුගත කියන්නේ අපි සිතා මතා සිදුකරන දේ නැත්නම් උත්සාහයෙන් කරන දේ.  හදිසි අවස්ථාවකදී එනම් අනතුරකට පෙර ක්ෂණිකව ප්‍රතිචාර දක්වනවා වගේ නොසිතා ප්‍රතික්‍රියා දැක්වෙන්නේ අනිච්ඡානුගතව. දරුවන් මේ ඩිජිටල් උපාංග එක්ක නිතර ම ඩිජිටල් රේස් යනවා. අමුතු අමුතු සත්තු එක්ක යුද්ධ කරනවා. ගෙවල් දොරවල් තාප්ප කඩා බිඳිනවා. ඒ ප්‍රවේගකාරී කාටුන්වල තිබෙන දේ නිතර නිතර මොළයට යනවා. එවිට මොළයට වැඩි වශයෙන් සිදුවන්නේ අනිච්ඡානුගතව ප්‍රතික්‍රියා දක්වන්න. ඉතින් ළමයි ඉන්නේ කොයි වෙලේ හරි පිටසක්වළින් පහර දෙයි, අමුතු සත්තු එක්ක තරඟ කරන්න වෙයි, අවි ආයුධ පාවිච්චි කරන්න වෙයි වගේ හැඟීමකින්. පොඩි දුරක් තිබෙන තැනට වේගෙන් එනවා. දොරවල් කඩාගෙන බිඳගෙන යන්න ආසා හිතනවා. මුලින් මුලින් මේ ක්‍රියාවට පමණක් හුරු වෙලා පසුව 
 වගේ බලයක් ලැබෙයි කියා සිතනවා. පාසලේදීත් හැසිරෙන්නේ එහෙම. ගුරුවරුන්ගේ ශක්තියෙන් 50% ක් වැය වෙන්නේ මෙවැනි ළමයි පාලනය කරන්න," වෛද්‍යවරයා පෙන්වා දෙයි.
මෙවැනි දරුවන් සම්බන්ධයෙන් දිවයිනේ පාසල් කිහිපයක විදුහල්පතිවරුන්ගෙන් විමසීමක් කළ අවස්ථාවේ ඔවුන් සඳහන් කළේ, දරුවන් අධ්‍යාපන කටයුතුවලට නැඹුරු කර ගැනීමට තමන්ට දැඩි වෙහෙසක් දැරීමට සිදුව ඇති බවය. මානසික ඒකාග්‍රතාව මේ දරුවන් කෙරෙන් ගිලිහී යාම නිසා විෂය කරුණු නිසි පරිදි අවබෝධ නොවන බව ද ගුරුවරු පැවසූහ. 
"උගන්වන්න තියා පුටුවේ වාඩි කරලා තියාගන්නත්  බෑ. පිරිමි ළමයි ගෑනු ළමයි කියල භේදයක් නෑ. ඔක්කොම දඟයි. 1,2,3, ශ්‍රේණිවල තමයි මේ තත්ත්වේ වැඩි. පන්ති දෙවනත් වෙන්න කෑගහනවා. වයසක ගුරුවරයෙක්ට දැන් හැදෙන ළමයි 35 ක් බලාගන්න බෑ. ඒ ගුරුවරු මට කියනවා වෙන රස්සාවක් හොයා ගන්නවා මීට වඩා හොඳයි කියල. ගත සිත දෙක ම වෙහෙස වෙනවා. එක පැත්තකින් වාඩි කරලා එනකොට තව පැත්තකින් නැගිටලා එනවා. රණ්ඩු වෙන්නේ ලොකු අය වගේ. ජය පරාජය දරාගන්න බෑ. ඉස්සර එහෙම නෑ," රත්මලාන ශ්‍රී අත්තදස්සි විදුහලේ විදුහල්පතිනි රුක්ලාන්ති නාදකන්දගේ බීබීසී සිංහල සේවය සමග පැවසීය. 
කොළඹ ඩී එස් සේනානායක විද්‍යාලයේ විදුහල්පති චානක බමුණුආරච්චි ද දක්වන්නේ මීට සමාන අදහසකි.
" ඔව් අද කාලේ දරුවෝ ගොඩක් වෙනස්. මට තුන් හතර වතාවක් පාසල වටේ යන්න වෙනවා. පාලනය කර ගන්න අමාරුයි. ඉවසීමක් නෑ. සමහර දරුවෝ කාටුන් අනුකරණය කරනවා ඉස්කෝලේ. තාප්ප බැමි උඩින් පනිනවා. කණු උඩ එල්ලෙනවා.  2,3,4 ශේණිවල මේ තත්ත්වය වැඩියි. අපි මේ ගැන දෙමව්පියන් දැනුවත් කරන්න පියවර අරන් තියනවා. මේ ළමයින්ගේ මනස නිරවුල් නෑ . අවසානෙදි අපි ආගමික වැඩසටහන් කිහිපයක් පටන් ගත්ත ඔවුන් සුවපත් කිරීමේ අරමුණින්. ඒ වගේ ම පාසලට 
 ජංගම දුරකතන ගෙන ඒම කොහොමත් තහනම්. මෙහෙම හැසිරෙන දරුවන්ගේ තාක්ෂණික දැනුම සලකලා ඔවුන් රොබෝ තාක්ෂණය වැනි විෂයයන් කෙරෙහි යොමු කිරීමට ද අපි කටයුතු කර තිබෙනවා," විදුහල්පතිවරයා පැවසීය.
අග නගරය ආශ්‍රිත පාසල් මෙන් ම දුර බැහැර පළාත්වල පාසල්වලත් පවතින්නේ මේ හා සමාන තත්ත්වයක් ද?
ඇඹිලිපිටිය ජාතික පාසලේ නියෝජ්‍ය විදුහල්පතිනිය පවසන පරිදි තාක්ෂණික දියුණුවත් සමග ළමා අධ්‍යාපනයේ වෙනස්කම් සිදුවිය යුතුය. එවිට මේ තත්ත්වය යම්තාක් දුරට හෝ පාලනය කර ගත හැකි බව ඇගේ අදහස වී තිබේ.
"මේ තත්ත්වයට අපි හැමෝම වග කියන්න අවශ්‍යයි. තාක්ෂණය දියුණු වන එක නවත්වන්න බැහැ. නමුත් දෙමාපියන් විදිහට අපි වගකීමෙන් බැඳෙනවා දරුවාට කළ යුතු සහ නොකළ යුතු දේ පිළිබඳව නිසි අවබෝධයෙන් කටයුතු කරන්න. අම්මලා ළමයි නලවගන්න, කෑම කවන්න ජංගම දුරකතන දෙනවා අතට. කාටුන් දාලා දෙනවා. දැන් මේ අත්දැකීමෙන් පාසලට එන දරුවා පාසල තුළ ඒ වෙනස සොයනවා. අපිට තිබෙන්නේ අසුන්ගත අධ්‍යාපන ක්‍රමයක්. එය කාලයට අනුව වෙනස් විය යුතුයි. එහෙම උණොත් මේ තත්ත්වය යම් තාක් පාලනය කර ගත හැකියි," යනුවෙන් ඇඹිලිපිටිය ජාතික පාසලේ නියෝජ්‍ය විදුහල්පතිනි මංජුලා දිසානායක පවසන්නීය.
ලෝක සෞඛ්‍ය සංවිධාන වාර්තාවලට අනුව දරුවෙකුගේ මානසික වර්ධනය සැලකීමේදී දරුවා ඉපදී මුල් වසර තුන කෙරෙහි දෙමාපියන් වැඩි අවධානයක් යොමු කළ යුතුය. 
අදාළ කාලය තුළ දෙමාපියන් හෝ තම සහෝදරයෙකු කරන ආමන්ත්‍රණයක් තේරුම් ගැනීමේ හැකියාව ස්වභාවයෙන් ම දරුවෙකුට පවතී. 
එමෙන් ම එකවර භාෂා දෙකක් අධ්‍යනය කිරීමට ද මේ වයසේදී හැකියාව තිබේ.
වෛද්‍යවරුන්ට අනුව කථනය මෙන් ම චින්තන හැකියාව තමා කෙරෙන් ම වර්ධනය කර ගැනීමට දරුවෝ මේ කාලය තුළ උත්සහ කරති.
ලෝක සෞඛ්‍ය සංවිධානයට අනුව ලොව පුරා දරුවන් සහ නව යොවුන් වියේ පසුවන්නන් සියයට 20 ක පමණ විවිධ මානසික අබාධවලින් පෙළෙති.
වයස අවුරුදු 14 සිට දරුවන් තුළින් එම මානසික ගැටලු උද්දීපනය වීමට පටන් ගනී.
එවැනි දරුවන්ගෙන් බහුතරය ස්නායු මනෝ චිකිත්සක තත්ත්වයන් නිසා රෝගී වූවන් බව ලෝක සෞඛ්‍ය සංවිධානය පවසයි.
2013 වසරේ පැවති 66 වන සැසි වාරයේදී මේ තත්ත්වය පාලනය කිරීමේ සත් වසරක සැලැස්මකට ප්‍රවිෂ්ට වීමට සාමාජික රටවල් තීරණය කර තිබිණි.
වෛද්‍ය ලලිත් මෙන්ඩිස් පවසන පරිදි දිනකට විනාඩි 30 ක් ඩිජිටල් උපාංග සමග දරුවා කටයුතු කරන විට නිතැතින් ම ඔහුගේ මොළයේ ස්නායු පථ වෙනස් වීමකට ලක්වේ.
"ළමයෙකුගේ මොළේ ක්‍රියාකාරීත්වය උපරිම වන්නේ ඔහු ආහාර ලබා ගන්නා අවස්ථාවේ. ඒ අවස්ථාවේ ඇති වෙන පුරුදු ලෙහෙසියෙන් අමතක කරන්න බෑ. අම්මල මොක ද කරන්නේ කෑම කවන්න අමාරු වුණා ම ඩිජිටල් උපාංගයක් දෙනවා දරුවට. දරුවාගේ කුස පිරුණට ස්නායු පථ වෙනස් වන නිසා මනස විකාර රූපී තැනක නවතිනවා. ඒක දෙමාපියන්ට දැනෙන්නේ නෑ. අවසානයේ තරුණ කාලයේදී දරුවා සමාජයට ම පිළිලයක් වන තැනට එනවා."
ගර්භනී මවක් දරු ප්‍රසූතියට පෙර සිට ම තම දරුවා කෙරෙහි දක්වන සැලකිල්ල ද ඔහුගේ මොළයේ ක්‍රියාකාරිත්වයට ඉවහල් වන බව වෛද්‍ය විද්‍යාව අනුව තහවුරු කර තිබේ. 
නමුත් වර්තමානයේ මව්වරුන් ඒ පිළිබඳව ප්‍රමාණවත් සැලකිල්ලක් දක්වන්නේ ද යන්න යළි සිතා බැලිය යුතු කාලය එළඹ ඇති බව වෛද්‍යවරු පෙන්වා දෙති. 
මව, බිරිඳ, ගෘහණිය හා දියණිකගේ භූමිකාව නියෝජනය කරමින් නිවස තුළ ජීවත් වූ කාන්තාව, සමාජයේ සිදු වූ පරිවර්තනයත් සමග වැඩි වශයෙන් රැකියා සඳහා යොමු වීම මෙන් ම විලාසිතාවන්ට කැමැත්තක් දැක්වීම යන කාරණා මත ද ලංකාවේ කාන්තාවන් අතර මත්ද්‍රව්‍ය භාවිතය ඉහළ ගොස් ඇති බව ද එම සමීක්ෂණය මගින් හඳුනාගෙන තිබේ.
මවක් මතට ඇබ්බැහි වූ විට, දුම්වැටියට හුරුවූ විට, ජංගම දුරකතනයට මෙන් ම ප්‍රවේගකාරී සංගීතයට වඩා ඇබ්බැහි වීම නිරෝගී දරුවෙකු බිහි නොවීමට මෙන් ම එකී දරුවා විකෘති මානසිකත්වයකින් යුක්ත වීමට තුඩු දෙන බව වෛද්‍ය මතයයි.
මානසික රෝග පිළිබඳ විශේෂඥ වෛද්‍ය රමණි රත්නවීර, වෛද්‍ය ලලිත් මෙන්ඩිස්ගේ සොයාගැනීම් තවත් කෝණයකින් පැහැදිලි කරයි.
"මව සහ දරුවා අතර සම්බන්ධය ගොඩ නැගෙන්නේ, අදහස් හුවමාරු වෙන්නේ විතරක් නෙවි ඇත්තට ම දරුවාගේ හිස අත ගානවා වගේ හැඟීමක් දරුවට දැනෙන්න සලස්වන්න පුළුවන් මවකට මව් කුසේදී ම. දරුවට යහපත් සංගීතය අහන්න සලස්වන්න වගේ ම නිතර නිතර එයාට කතා කරන්න අවශ්‍යයි.  අද ගර්භණී අම්මල බොනවා, සිගරැට් නැතිව බෑ. ඉන්නේ රාත්‍රී සමාජ ශාලාවල තමන්ගේ ළමයා ගැන කිසි හැඟීමක් නෑ. අම්මලාගේ වැරදි නිසා බිහි වෙන දරුවෝ මෙහෙම විකෘති වෙලා අවසානයේ තරුණ කාලෙදි ම ජීවිතේ විනාස කර ගන්නවා,"  විශේෂඥ වෛද්‍ය රමණි රත්නවීර පවසන්නීය.
දරුවන් මෙන් ම වගකීම් විරහිත මව්වරුන් සම්බන්ධයෙන් පවතින වර්තමාන තත්ත්වය අනාගතයේ සමස්ත සමාජයට ම බලපාන බවත් මේ සම්බන්ධයෙන් සමාජීය වගකීමකින් යුක්තව කටයුතු නොකිරීම ගැටලු රැසක් ඇති වීමට හේතුවිය හැකි බවත් වෛද්‍යවරිය පැවසුවාය. 
"මුලින් ම මේ ප්‍රශ්නය අපි අවබෝධ කර ගන්න ඕන. දරුවෝ දඟයි කියන්න කලින් මව්වරුන් පිළිවෙළ වෙන්න ඕනි. සමාජයට වැඩදායී දරුවෙකු බිහි කිරීම වගකීමක් ලෙස සිතන්න අවශ්‍යයි. දරුවාගේ නිවසේ පරිසරය සාමකාමී වන්න දෙමාපියන් වැඩි දායකත්වයක් සපයන්න අවශ්‍යයි. අද දෙමාපියන් දරුවන්ටත් වඩා ඩිජිටල් උපකරණ එක්ක වැඩි කාලය ගත කිරීමට වෙහෙසුණා ම දරුවන් ගැන සොයන්න වෙලාවක් නෑ. ඔවුනුත් කරන්නේ තමන්ගේ මනෝ ලෝකයක තනිව හුදකලාව ජීවත් වීම,"  විශේෂඥ වෛද්‍ය රමණි රත්නවීර වැඩිදුරටත් පැවසුවාය.
බීබීසී සිංහල සේවයට අදහස් දැක්වූ වෛද්‍ය ලලිත් මෙන්ඩිස් මෙවැනි දරුවන් ඉන් මුදවා ගන්නා ආකාරය ද පැහැදිලි කළේය.
"හරියට ම කිව්වොත් මොළයේ පථයන් අවුල් වීම කියන්නේ, තනි කෙලින් පාරක තැනින් තැන හතර මං සන්ධි පිහිටලා වගේ. ඒවා යථා ස්වරූපයට ගන්න අමාරුයි. පැය කිහිපයක් අභ්‍යාසවල නිරත වන්න ඕන. ඒ ළමයි සමග සුහදව කතා කරන්න ඕන. කථනය මෙන් ම ධාරණ ශක්තිය දියුණු කරන්න වෙන ම අභ්‍යාස තියෙනවා. ඒවා දවසින් දෙකෙන් කරන්න බෑ. අනික දෙමව්පියන්ගේ සහභාගීත්වය අනිවාර්යයෙන් තිබෙන්න ඕන මේ සුවපත් කිරීමේ අභ්‍යාසවලදී. ඔවුන් අත සෑහෙන්න වගකීමකින් තිබෙනවා," වෛද්‍ය ලලිත් මෙන්ඩිස් පෙන්වා දුන්නේය. 
ක්‍රිකට් ලෝක කුසලාන තරඟාවලියේ දී සිකුරාදා (ජුනි 28) දකුණු අප්‍රිකාව හමුවේ ලද පරාජයත් සමග ක්‍රිකට් ලෝක කුසලානයේ අවසන් පූර්ව වටයට පිවිසීම සඳහා ඉදිරි තරඟ දෙක ජයගැනීමට අමතරව අනිකුත් කණ්ඩායම්වල ප්‍රතිඵල මත රැඳී සිටීමට ශ්‍රී ලංකා කණ්ඩායමට සිදුවී තිබේ. 
ඩර්හැම් ප්‍රාන්තයේ චෙස්ටර් ලී ස්ට්‍රීට් ක්‍රීඩාංගණයෙහි පැවති තරඟයෙන් ශ්‍රී ලංකාවට කඩුලු නවයක පරාජයක් අත්විය. 
ඒ සමගම ශ්‍රී ලංකාව ඉතිරි තරග දෙකේ දී බටහිර ඉන්දීය කොදෙව්වන් සහ ඉන්දියාව අනිවාර්යයෙන්ම පරාජය කළ යුතුය. 
එමෙන්ම ශ්‍රී ලංකාව ඉදිරි වටයට සුදුසුකම් ලැබීම පිණිස එංගලන්තය ඉදිරි තරග දෙකම පරාජය වීම අත්‍යවශ්‍ය වන අතර යම් හෙයකින් එංගලන්තය ඉරිදා (ජුනි 30) ඉන්දියාව සමග පැවැත්වෙන තරගය ජයගත හොත් ශ්‍රී ලංකාවට ඉදිරි තරග දෙක ජයගත්ත ද අවසන් පුර්ව වටයට පිවිසිය නොහැක.  එංගලන්තයට ඇති ඉතිරි තරග දෙක වන්නේ ඉන්දියාව සහ නවසීලන්තය සමග ඇති තරඟයි. 
ඊට අමතරව ශ්‍රී ලංකාවට අවසන් පූර්ව වටයට පිවිසීම සඳහා පාකිස්තානය සහ බංග්ලාදේශය ඔවුන්ට ඉතිරිව ඇති ඉතිරි තරග දෙකෙන් එක් තරගයක් හෝ පරාජය වීමත් අත්‍යවශ්‍යවේ. 
එසේ වුවහොත් ඔස්ට්‍රේලියාව, නවසීලන්තය, ඉන්දියාව සහ ශ්‍රී ලංකාවට ක්‍රිකට් ලෝක කුසලානයේ අවසන් පූර්ව වටයට පිවිසිය හැකිය. 

                        ප්‍රතිඵල ලබා ගැනීම සඳහා ජාවාස්ක්‍රිප්ට් සහිත නවීන බ්‍රවුසරයක් සහ ශක්තිමත් අන්තර්ජාල සබඳතාවක් අවශ්‍ය වේ
                    

                        ප්‍රතිඵල ලබා ගැනීම සඳහා ජාවාස්ක්‍රිප්ට් සහිත නවීන බ්‍රවුසරයක් සහ ශක්තිමත් අන්තර්ජාල සබඳතාවක් අවශ්‍ය වේ
                    
සිය දරුවන් පස් දෙනා ම ඝාතනය කළ පියෙකුට මරණ දඬුවම් ලබා නොදෙන ලෙස අධිකරණයෙන් ඉල්ලා සිටි මවක පිළිබඳ පුවතක් ඇමෙරිකාවෙන් වාර්තා වෙයි.
ඇම්බර් කයිසර් නමැති එම මව දකුණු කැරොලිනාහි අධිකරණයකදී පැවසුවේ, ටිම් ජෝන්ස් නමැති සිය ස්වාමි පුරුෂයා, "මගේ දරුවන්ට කිසිදු කරුණාවක් නොදැක්වුව ද, මගේ දරුවන් ඔහුට ආදරය කළ," බවය.
2014 වසරේ අගෝස්තු 28 වන දා ලෙක්සින්ටන්හි පිහිටි ඔහුගේ නිවසේදී වයස අවුරුදු 1 සිට 8 දක්වා වූ වයස්වල පසුවූ සිය දරුවන් 5 දෙනා ඝාතනය කරනු ලැබූ බවට 37 හැවිරිදි එම පියා වරදකරු වූයේ, පසුගිය මැයි මාසයේදීය.
අධිකරණ ජූරි සභාව මේ වන විට ඔහුට මරණ දඬුවම නියම කළ යුතු ද නැතහොත් ජීවිතාන්තය දක්වා සිර දඬුවම් නියම කළ යුතු ද යන්න තීරණය කරමින් සිටී.
"මගේ දරුවන්ට සිදුවුණ දේ සහ ඔවුන් විඳි දුක ගැන මට දැන ගන්න ලැබුණා," ඇම්බර් කයිසර් අඟහරුවාදා (ජූනි 11) අධිකරණයේදී පැවසීය.
"අම්මා කෙනෙක් විදිහට මට පුළුවන්කමක් තියෙනවා නම් මට පුළුවන් එයාගේ මූණ ඉරලා දාන්න."
"මා තුළ ඉන්න අම්මා එහෙමයි. අම්මා කියන වැලහින්න ඒ වගෙයි." (වැලහින්න යනු සිය දරුවන් රැක ගැනීම වෙනුවෙන් ඕනෑ ම කැප කිරීමක් කරන සතෙකු ලෙස පිළිගැනීමක් පවතී)
වැඩිදුරටත් අදහස් දක්වමින් ඇය අධිකරණයට දැනුම් දුන්නේ, ටිම් ජෝන්ස් නමැති සිය ස්වාමි පුරුෂයාට මරණ දඬුවම් ලබා දීමට තමන් අකමැති බවය.
නීතිය අනුව සිය ස්වාමි පුරුෂයාට උපරිම දඬුවම් ලබා දෙනු ඇතැයි තමන් ඇතැම් අවස්ථාවලදී අපේක්ෂා කළ ද, ඔහුට මරණ දඬුවම ලබා දීමට තමන් යෝජනා නොකරන බව ඇය සඳහන් කළාය.
"එයා මගේ දරුවන්ට කිසි ම ආකාරයකින් කිසි ම කරුණාවක් දක්වලා නැහැ, ඒත් මගේ දරුවන් එයාට ආදරය කළා. දරුවන්ගේ පැත්තෙන් හිතල මට කියන්න තියෙන්නේ එච්චරයි," ඇය පැවසීය.
ඇය සඳහන් කළේ, කෙසේ වෙතත්, ජූරි සභාව ගන්නා කුමන තීන්දුවකට වුව ද තමන් ගරු කරන බවය.
චිකාගෝහි පිහිටි ළමා විනෝද උද්‍යානයක සේවය කරමින් සිටියදී ඔවුන් මුණ ගැසී සති 6ක් ගතවීමෙන් පසු විවාහ වී ඇත්තේ, 2004 වසරේදීය.
එහෙත් ඇයට කාලය ගත වද්දී වැටහී ඇත්තේ, සිය ස්වාමියා දැඩි ආගමික භක්තිකයෙකු වීම නිසා සිය විවාහ ජීවිතය නීරස එකක් වූ බවය. ඔහුගේ දැක්ම වී තිබුණේ, කාන්තාවන් "බැලීමට මීස ඇහුම්කන් දීමට සුදුසු පාර්ශවයක් නොවන," බවය.
අවුරුදු 9ක විවාහ දිවියක් ගත කළ ඔවුන් දික්කසාද වූ අවස්ථාවේ සිය දරුවන්ගේ භාරකාරත්වය ඇය සිය ස්වාමියාට පවරා ඇත්තේ, පරිගණක ඉන්ජිනේරුවරයෙකු වූ ඔහුට සැලකිය යුතු ආදායමක්  සහ වාහනයක් තිබුණු හෙයිනි.
ඉන්පසු ඇය සෑම සෙනසුරාදාවක ම සිය දරුවන් භෝජනාගාරයකදී හමුවී තිබිණි.
අධිකරණය හමුවේ ඉදිරිපත් වූ සාක්ෂි අනුව, දරුවන් ඝාතනය කළ දිනයේ සිය නිවසේදී සිය 6 හැවිරිදි දරුවා විදුලි පේනුවක් (plug socket) සමග සෙල්ලම් කරමින් සිටිනු දැකීමෙන් ටිම් ජෝන්ස් කෝපයට පත්ව තිබිණි.
ඔහු එහිදී එම දරුවා ඝාතනය කර ඇති අතර අනෙක් දරුවන් සිව් දෙනා ගෙළ මිරිකා ඝාතනය කිරීමට තීරණය කර තිබේ. එම දරුවන් සිව් දෙනා අවුරුදු 1, 2, 7 සහ 8 හැවිරිදි වියේ පසු වූහ.
ඉන්පසු දරුවන්ගේ මළ සිරුරු පොලිතින්වලින් ඔතා ඔහුට අයත් සුඛෝපභෝගී මෝටර් රථයට දමාගෙන ඇලබාමාහි ග්‍රාමීය ප්‍රදේශයක් වෙත රැගෙන යාම සඳහා දින 9ක් තිස්සේ තැනින් තැන ධාවනය කර තිබිණි.
ඔහු ඒ අතරතුර අත්අඩංගුවට ගෙන ඇත්තේ, මිසිසිපි ප්‍රදේශයේ මාර්ග පරීක්ෂාවකදී පොලිස් නිලධාරියෙකුට මෝටර් රථය තුළින් මළ සිරුරකින් නැගෙන දුඟදක් වහනය වීම හේතුවෙනි.
ටිම් ජෝන්ස් අධිකරණය හමුවේ කියා සිටියේ තමන් මානසික ව්‍යාධියකින් පෙළෙන්නෙකු හෙයින් ඊට වැරදිකරු නොවන බවය.
ඔහු වෙනුවෙන් කරුණු දැක්වූ විත්තියේ සාක්ෂාකාර පාර්ශවය අධිකරණයට දන්වා සිටියේ ඔහු භින්නෝන්මාදයෙන් පෙළෙමින් සිටි අයෙකු බවය. ඔහුගේ මව ද එම රෝගී තත්ත්වයේ පසු වන බව ඔවුහු අධිකරණය හමුවේ පැවසූහ.
ඔවුන් තර්ක කළේ, ඇම්බර් කයිසර් යාබද නිවසේ සිටි තරුණයෙකු නිසා තමන් අත්හැරීමෙන් පසු ටීම් ජෝන්ස් මානසිකව කඩා වැටුණු බවය.
තමන් දැන් ක්‍රීඩාකරමින් සිටින්නේ සිය එක්දින ක්‍රිකට් දිවියේ අවසන් තරග කිහිපය බව ශ්‍රී ලංකා කණ්ඩායමේ වේග පන්දු යවන ක්‍රීඩක ලසිත් මාලිංග පවසයි. 
බීබීසි සිංහල සේවය සමග විශේෂ සාකච්ඡාවකට එක්වෙමින් ලසිත් මාලිංග පැවසුවේ වත්මන් ලෝක කුසලානයෙන් පසු ශ්‍රී ලංකාවේ ක්‍රීඩා ලෝලීන් ඉදිරිපිට එක් තරගයක් ක්‍රීඩා කර ජාත්‍යන්තර එක්දින ක්‍රිකට් පිටියෙන් සමුගන්නා බවය. 
2020 ඔක්තෝබර් මාසයේ ඕස්ට්‍රේලියාවේ පැවත්වෙන විස්සයි විස්ස ලෝක කුසලානය තෙක් ශ්‍රී ලංකාව වෙනුවෙන් ක්‍රීඩා කිරීමට බලාපොරොත්තුවක් තිබුණ ද එක්දින ලෝක කුසලානයෙන් පසු ශ්‍රී ලංකා ක්‍රිකට් බලධාරීන් සමග සාකච්ඡා කර ඒ ගැන තීරණයක් ගන්නා බවත් ඔහු පැවසීය.  
"මම දැන් සටන් කළා... සටන් කළා දැන් මටත් මහන්සියි. විස්සයි විස්ස ලෝක කුසලානය ක්‍රීඩා කිරීමේ බලාපොරොත්තුවක් තියෙනවා. හබැයි ඒකත් මම ලෝක කුසලානයෙන් පසු ලංකාවට ගිහිල්ලා ක්‍රිකට් ආයතනය සමග සාකච්ඡා කරලා බලනවා ඒගොල්ලන්ගේ දැක්ම මොකක්ද මම ගහනවනම් මගේ දැක්ම මේකයි කියල පෙන්නලා දීල." 
"ඒගොල්ලන්ගේ දැක්මයි මගේ දැක්මයි සැසඳූනොත් මම ඒ දක්වා ඉඳියි. නැත්නම් ඉතා ඉක්මනින් සම්පූර්ණ වශයෙන් ජාත්‍යන්තර පිටියෙන් සමුගනියි." ලසිත් මාලිංග කියා සිටියේය. 
"මේ ලෝක කුසලානයෙන් පස්සේ මම හරි ආසයි ලංකාවේ එක තරගයක් ක්‍රීඩා කරලා එක්දින පිටියෙන් සමුගන්න."
තමන් සමග වසර 10ක් එකට ශ්‍රී ලංකාව වෙනුවෙන් පන්දු යැවූ හිටපු වේග පන්දු යවන ක්‍රීඩක නුවන් කුලසේකර සමග එකට එක් තරගයක් ක්‍රීඩා කර සමුගැනීම සිය අභිප්‍රාය බව ද ලසිත් මාලිංග සඳහන් කළේය. 
"නුවන් කුලසේකරත් මාත් සමග අවුරුදු 10ක් ක්‍රීඩා කළා. මම හිතනවා ඔහුටත් එක තරගයක් හම්බවෙයි කියලා ක්‍රීඩාවෙන් සමුගන්න. මොකද ඔහු ජාත්‍යන්තර එක්දින ශ්‍රේණිගත කිරීම් වල අංක 1කේ හිටපු ශ්‍රී ලංකාවේ එකම වේග පන්දු යවන්නා. ඒක නිසා මම හරි කැමැත්තෙන් ඉන්නවා ඔහුයි මායි එකම තරගයේ සමුගන්න. මම ඒකට ගොඩක් උත්සාහ කරලා තියෙන්නේ. මම හිතනවා මගේ උත්සාහය සාර්ථක වෙයි කියලා." 
ක්‍රිකට් ලෝක කුසලානයෙන් පසු ශ්‍රී ලංකාවේ පැවැත්වීමට නියමිත බංගලාදේශ හෝ නවසීලන්ත සංචාරය ඒ අනුව තම අවසන් එක්දින හෝ ජාත්‍යන්තර ක්‍රිකට් තරගාවලිය විය හැකි බව ද ලසිත් මාලිංග බීබීසි සිංහල සේවයට පැවසීය. 
"දැන් මට අවුරුදු 36යි. මගේ ඇඟේ තියෙන ශක්තිය දැන් එහෙම නැහැ. තරගයකදී මට තියෙන දෙයින් මම උපරිම ප්‍රයෝජන ගත්තට මට පරාජය කරන්න තරම් ශක්තියක් දැන් නැහැ." 
"අපි දැන් එක්දින ශ්‍රේණිගත කිරීම්වල 9 වෙනි ස්ථානය ඉන්නේ මම ක්‍රීඩාකරන මේ අවසන් මාස කිහිපයේ 7 වෙනි ස්ථානය දක්වාවත් ඉස්සරහට ගේන්න පුළුවන් නම් මට ඒක ලොකු සතුටක්," ඔහු සිය එක්දින ක්‍රිකට් දිවියේ අවසන් තරග කිහිපයේ බලාපොරොත්තුව ගැන එසේ අදහස් දැක්වීය. 
"අපි මෙච්චර පල්ලෙහාට වැටිලා ක්‍රීඩා කරපු ක්‍රීඩකයෝ නෙවෙයි. අපි ශ්‍රේණිගත කිරීම්වල 2,3,4 ගොඩක් ක්‍රීඩා කළේ.  ඉතින් ඒ ගැන දුකයි. හැබැයි මම හිතන්නේ නැහැ මෙතනින් එහාට යන්න පුළුවන් වෙයි කියලා." 
"විස්සයි විස්ස ලෝක කුසලානයට යන්න අද අපිට සුදුසුකම් ලැබීමේ වටයට ගහන්න වෙලා තියෙනවා. මේක මට ලොකු දුකක් සුදුසුකම් ලබන්න වෙලා තියෙන කොට දාලා යන්න. ඒකයි මම හිතුවේ විස්සයි විස්ස ලෝක කුසලානය ක්‍රීඩා කරලා සුදුසුකම් ලබන වටයෙන් හරි ඉදිරියට ගිහින් අයින් වුනොත් මට ඇති කියලා" ලසිත් මාලිංග අවසන් වශයෙන් කියා සිටියේය. 
මැද පෙරදිග කලාපයේ උණුසුම් තත්ත්වයක් වර්ධනය වෙද්දී ඉරානය සහ ඇමෙරිකාව අතර පැවති මතභේදාත්මක තත්ත්වය ද උග්‍ර වෙමින් පවතී.
ඉරානයට එරෙහිව අලුතින් සම්බාධක පැනවීමෙන් අනතුරුව එරට විසින් නිකුත් කරන ලද නිවේදනයකට ඇමෙරිකානු ජනාධිපති ඩොනල්ඩ් ට්‍රම්ප්ගේ අප්‍රසාදයට හේතු වී ඇත.
ට්විටර් පණිවුඩයක් නිකුත් කරමින් අදාළ නිවේදනය "අඥාන සහ අපහාසාත්මක ප්‍රකාශයක්" ලෙස හඳුන්වා තිබිණි. 
එවැනි ප්‍රතිචාරයක් පළ වූයේ ඇමෙරිකාව ගත් පියවර මගින් ධවල මන්දිරය "මානසික ආබාධයකින් පෙළෙන" බව තහවුරු වී ඇතැයි සඳහන් කරමින් ඉරාන ජනාධිපති හසන් රූහානි කළ ප්‍රකාශයකින් අනතුරුවය. 
ඒ සමග ඩොනල්ඩ් ට්‍රම්ප් පළ කළ ට්විටර් පණිවුඩයක දැක්වුණේ, ඉරානයේ නායකයින් "යථාර්ථය අවබෝධ කරගෙන නොමැති," බව එමගින් පෙන්නුම් කරන බවකි.
ඇමෙරිකානු ජනාධිපතිවරයා පසුගිය සඳුදා ඉරානයට එරෙහි නව සම්බාධක ඉදිරිපත් කළේ, ඉරානය මෑත කාලීනව ප්‍රදර්ශනය කළ "ආක්‍රමණශීලී හැසිරීමට" ප්‍රතිචාර වශයෙන් යැයි පවසමිනි.
ඇමෙරිකාව නව සම්බාධක පැනවූයේ ඉරානයේ පුද්ගලයින් කිහිප දෙනෙකු ඉලක්ක කරමිනි. ඉන් ප්‍රධාන වූයේ, ඉරානයේ උත්තරීතර නායක අයතුල්ලා අලි කොමෙයිනිය. ට්‍රම්ප් පැවසුවේ, ඔහු ඉරාන "රෙජීමයේ සතුරු ක්‍රියාවන්ට වග කිව යුතු," බවය.
ඉස්ලාම් විප්ලවීය ආරක්ෂණ බළකායට (Islamic Revolution Guards Corps) අරමුදල් සැපයීම සඳහා අයතුල්ලා අලි කොමෙයිනිහට විශාල ධන සම්භාරයකට ප්‍රවේශයක් ඇතැයි ඇමෙරිකාව චෝදනා කර තිබේ. ඇමෙරිකානු රාජ්‍ය ලේකම් මයික් පොම්පෙයෝ පවසා ඇත්තේ, ඔහු ඇමෙරිකානු ඩොලර් බිලියන 95ක පමණ ධනයකට හිමිකම් කියන අතර එම මුදල්වලින් ඉස්ලාම් විප්ලවීය නියාමක බළකායට අරමුදල් සපයන බවය.
එහෙත්, ඉරාන ජනාධිපති හසන් රූහානි ප්‍රශ්න කළේ, "යාච්ඤා ශාලාවක් සහ සාමාන්‍ය නිවසක් පමණක් හිමි" පුද්ගලයෙකුට ඇමෙරිකාව සම්බාධක පනවන්නේ මන්ද යනුවෙනි. එය "ප්‍රකෝපකාරී සහ අඳාන" ක්‍රියාවක් බව ඔහු හඳුන්වා තිබේ.
ඕමාන් ගල්ෆ් කලාපීය මුහුදේදී ඉන්ධන ප්‍රවාහන නෞකා දෙකකට ජූනි 13 වන දා එල්ල කළ ප්‍රහාරය සම්බන්ධයෙන් සෞදි අරාබිය සිය ප්‍රතිවාදී ඉරානයට චෝදනා කර තිබිණි.
සෞදි අරාබියේ ඔටුන්න හිමි කුමරු මොහමඩ් බින් සල්මාන් පැවසුවේ, කලාපය තුළ උණුසුම් තත්ත්වයක් වර්ධනය වෙමින් පවතින හෙයින් ඕනෑ ම තර්ජනයකට මුහුණ දීමට සෞදි අරාබිය පසුබට නොවන බවය.
ඕමාන් ගල්ෆ් කලාපයේදී ඉන්ධන නෞකා දෙකකට ප්‍රහාර එල්ල වූ අතර, ඊට මසකට පමණ පෙර එක්සත් අරාබි එමීර් රාජ්‍යයේ වෙරළ ආසන්නයේදී තවත් නෞකා 4ක් ඉලක්ක කර ප්‍රහාර එල්ල විය.
ජූනි 13 වන දා එල්ල වූ ප්‍රහාරය සම්බන්ධයෙන් ඇමෙරිකා එක්සත් ජනපදය ද ඉරානයට චෝදනා එල්ල කළ අතර ඉරානය එය ප්‍රතික්ෂේප කළේය.
ඉරාන ගුවන් අවකාශය තුළදී නියමුවන් රහිත ඇමෙරිකානු ඔත්තු සේවා යානයකට පහර දී බිම හෙළූ බව ඉරානයේ රාජ්‍ය ආරක්ෂක හමුදා ශාඛාවක් වන ඉස්ලාම් විමුක්ති ආරක්ෂණ බළකාය ජූනි 20 වන දා නිවේදනය කළේය.
එරට රාජ්‍ය මාධ්‍ය වාර්තා කළේ, ඉරානයේ හෝමොස්ගන් පළාතේ කුමෝබාරක් ප්‍රදේශය ආසන්නයේදී අදාළ යානයට ආරක්ෂක හමුදා විසින් ප්‍රහාර එල්ල කරනු ලැබූ බවය.
මෙම සිද්ධිය වාර්තා වූයේ, මැද පෙරදිග කලාපයේ පවතින උණුසුම් තත්ත්වය හමුවේ අතිරේක හමුදා භටයින් 1000ක් එම කලාපයට යවන බවට ඇමෙරිකාව නිවේදනය කිරීමෙන් දින කිහිපයකට පසුවය.
ඩ්‍රෝන යානය බිම හෙළීමෙන් පසු ඉරානය වෙත ගුවන් ප්‍රහාර එල්ල කිරීමට ජනාධිපති ඩොනල්ඩ් ට්‍රම්ප් අනුමැතිය ලබා දී පසුව එම තීන්දුව වෙනස් කෙරුණ ද ඇමෙරිකාව විසින් ඉරාන අවි පද්ධතියට සයිබර් ප්‍රහාරයක් එල්ල කරනු ලැබීය.
එම සයිබර් ප්‍රහාරය මගින් ඉරානයේ රොකට් සහ මිසයිල පාලනය කරන පරිගණක පද්ධති අක්‍රිය කර ඇති බව 'වොෂිංටන් පෝස්ට්' පුවත්පත වාර්තා කළේය.
ඉරානය සහ ඇමෙරිකාව අතර පැවති උණුසුම් තත්ත්වය තවදුරටත් වර්ධනය වූයේ, තමන් සතු අඩු බලැති යුරේනියම් ප්‍රමාණය ලබන සතිය වන විට 2015දී ඇති කර ගත් ජාත්‍යන්තර එකඟතා සීමාව ඉක්මවා යනු ඇති බවට සඳුදා ඉරානය කළ නිවේදනයත් සමගය.
ඇමෙරිකාව තමන්ට එරෙහි ආර්ථික සම්බාධක තවදුරටත් දැඩි කිරීමට ප්‍රතිචාර වශයෙන් ඉරානය යුරේනියම් නිෂ්පාදනය ඉහළ දැමීය.
තවදුරටත් කියවන්න.
ඇමෙරිකානු නිරූපන ක්ෂේත්‍රයේ රූපවාහිනී තාරකාවක් වන කිම් කාඩේෂියන් වෙස්ට් 
 විසින් ශරීරය හැඩකර පෙන්වීම පිණිස හඳුන්වා දෙනු ලැබූ නව ඇඳුම් සන්නාමයක් ජපානයේ ජනතාව කුපිත කිරීමට හේතු වී තිබේ. 
'කිමෝනෝ ඉන්ටිමේට්ස්' 
 නමින් අඟහරුවාදා (ජුනි 25) නව ඇඳුම් වර්ගය වෙළෙඳපොළට හඳුන්වා දීමේ අරමුණ කාන්තාවන්ගේ හැඩය සැමරීම සහ වැඩි කර පෙන්වීම බව කිම් කාඩේෂියන් පවසයි. 
කෙසේ නමුත් ජපානයේ ජනතාව සමාජ මාධ්‍යවල මෙම ඇඳුම් සන්නාමය දැඩි ලෙස විවේචනය කර තිබේ. ඒ එමගින් ජපානයේ සම්ප්‍රදායක කිමානෝ ඇඳුමට අගෞරවයක් වන බව පවසමිනි. 
"අපි කිමානෝ ඇඳුම අඳින්නේ අපේ සෞඛ්‍ය, ළමයින්ගේ වර්ධනය, විවාහ, උපාධි උත්සව, ආදාහන උත්සව වගේ දේවල්වලට. මේ ඇඳුම අපේ පවුල්වලට පරම්පරා වලින් ලැබුණු දෙයක්," එක් ජපාන කාන්තාවක් වන යුකා ඔහිෂි බීබීසීයට කියා සිටියාය.
"මේ හඳුන්වා දී තිබෙන ඇඳුම අපේ කිමෝනෝ ඇඳුමට කිසිම සමානකමක් නැහැ. ඇය නමක් තෝරලා ඇති ඇයගේ කිම් නම ඇතුළත්. මේ දේට  අපේ සංස්කෘතියේ ඇති තැන ගැන කිසිම ගරු කිරීමක් කරලා නැහැ." 
මෙවැනි ජපානයේ සංස්කෘතිමය වැදගත්කමක් ඇති නමක් සිය ඇඳුම් සන්නාම සඳහා කිම් කාඩේෂියන් විසින් යොදාගනු ලැබීම ගැන ඇතැමුන් විරෝධය පළකරද්දී තවත් සමහරුන් කණස්සල්ල පළකරන්නේ සාම්ප්‍රදායික ඇඳුමක නමක් යට ඇඳුම් සන්නාමයක නමකට යොදා ගැනීම ගැනය.
මේ මගින් අනාගතයේදී ජනතාව කිමානෝ යන නම ජපානයට වඩා කිම් කාඩේෂියන් වෙත සම්බන්ධ කළ හැකි බව ද ඇතැම් ජපාන වැසියන්ගේ මතය වී තිබේ. 
"කිම්ට විශාල ජනප්‍රියත්වයක් තිබෙනවා පොප් සංස්කෘතිය තුළ. මට බයක් තියෙනවා මිනිස්සු කිමානෝ කියන්නේ ඇගේ සන්නාමයක් කියල විතර දන්න තත්වයක් ඇතිවෙයි කියලා," යුකා ඔහිෂි සඳහන් කළාය. 
මේ අතර කිමානෝ ඇඳුම ගැන විශේෂඥවරියක වන මහාචාර්ය ශේයිලා ක්ලිෆ් මේ ගැන අදහස් දක්වමින් පැවසුවේ සාම්ප්‍රදායික කිමානෝ ඇඳුමට සම්පුර්ණයෙන්ම ප්‍රතිවිරුද්ධ ඇඳුමක් සමග එය හඳුන්වාදීමට සිදුවීම හාස්‍යජනක බවය.
"මම තන පටයක් හදලා ඒකට සාරියක් කියන නමක් දැම්මොත්, සමහර ජනතාව ඒ ගැන කුපිත වෙයි. ඒක කිසිම ගරුසර නොමැතිව කළ දෙයක් වෙනවා. කිමෝනෝ කියන්නේ ජපානයේ අනන්‍යතාවයේ සංකේතයක්. ඒ වචනය කිම් කාඩේෂියන්ට අයත් නැහැ," ඇය කියා සිටියාය. 
"ආයෙ නම් අපිට යුද්ධයක් එපා."
එසේ පවසන්නේ, කලෙක එකිනෙකාට ගිනි බිඳ ගත් පසුව අඹු සැමියන් බවට පත් සිංහල සහ දමිළ තරුණ යුවළකි.
රොෂාන් චතුරංග ජයතිලක සිවිල් ආරක්ෂක බලකායේ සාමාජිකයෙකි. ගෞරි මලර් එදා කොටි ළමා සෙබළියකි. 
යුද ගිනි නිවා ලිප ගිනි දැල්වූ ඔවුන් දැනට පදිංචිව සිටින්නේ, කලක් එල්ටීටීඊ බලකොටුවක්ව පැවති විශ්වමඩු ගම්මානයේය. 
මේ විස්මිත පෙම් කැදැල්ල සොයා ගම් නියම්ගම් පසු කර අප උතුර බලා ගියෙමු. ගෞරිගේ සහ රොෂාන්ගේ කතාව සටහන් කරන අදට යුද්ධය නිම වී දස වසරක් සපිරේ. 
වව්නියාවෙන් පසු හමුවන ඕමන්තෙයි කලක් ශ්‍රී ලංකා යුද්ධ හමුදා සහ එල්ටීටීඊ බල සීමාව වෙන් කළ බෙදුම් රේඛාව විය.
කාපට් ඇතිරූ මග දෙපස නිහඬව බලා සිටින යුද්ධයෙන් විනාශයට පත් ගොඩනැගිල්ලක් දෙකක් ඉඳ හිට හමු වෙයි. ඒ අතරින් පතර හමුදා කඳවුරුය. 
පුරන්ව ගිය කුඹුරු යායක තනියට ඇත්තේ අලසව තණ බුදින හරක් පමණි. කලක් උතුරේ නිවාසවලට අනන්‍ය වූ තල් වැට වෙනුවට මෙදා එහි දක්නට ඇත්තේ ටකරන් වැටවල්ය. 
බෝක්කුවක් මත ඇණ තබා ගත් කෙසඟ තරුණයෙක් බිඳුණු තල්ගසක් දෙස දෑස් අයා බලා සිටී. 
පෙර කී කතානායකයන්ගේ නිවහන සොයා ඕමන්තෙයි, පුලියන්කුලම, කනගරායන්කුලම, මාන්කුලම, කිලිනොච්චිය, පරන්තන්, ධර්මපුරම් පසු කර අපි විශ්වමඩු වෙත ළඟා වීමු.
රොෂාන් චතුරංග ජයතිලක සහ ගෞරි මලර් දැනට වාසය කරන්නේ ඇයගේ මව්පියන්ගේ නිවසේය. 
වැලි සහිත මිදුල මැද ඵලින් බර වූ කොස් ගහකි. ඒ අසල ට්‍රැක්ටරයක්, යතුරු පැදියක් සහ පා පැදියක් ගාල් කර ඇත්තේ එක පෙළටය. 
අප පිළිගැනීමට රොෂාන් සහ ගෞරි ඉස්තොප්පුවෙන් පිටතට පැමිණියහ.  
"මම ඉපදුණේ එක් දහස් නවසිය අනූවේ. අපි හිටියේ ඉරට්ටපෙරියකුලම් මායිම් ගම්මානයේ. එල්ටීටීඊය කියන වචනෙට වඩා නිතර ම ඇහුණේ කොටි කියන වචනේ. අපේ සතුරු උදවිය කියලා ඔවුන් ගැන හිතේ පොඩි තරහක් තිබුණා."
"ඉස්කෝලේ යන කාලේ එක සිද්ධියක් මට මතකයි. 2004 අප්‍රේල් 14 වෙනි දා, මම එතකොට අට වසරේ. සිංහල අලුත් අවුරුද්දට අපි යාළුවන්ගේ ගෙවල්වල යනවා. එහෙම ගිහින් කැවුම් එහෙම කාලා එනකොට වව්නියාව ජෝසෆ් කෑම්ප් එක ගාව පුල්ලෙයාර් කෝවිල ළඟ බෝම්බයක් පිපිරුවා. ආමි එක ඇවිත් පාර වැහුවා. ඒක ආමි එකට තිබ්බ ක්ලේමෝ එකක්. අපි කම්බි වැටක් අස්සෙන් බයිසිකල් දාගෙන බලාගෙන හිටියා. එතැනදී තමයි මට යුද්දේ ගැන ඉස්සෙල්ලා ම දැනුණේ."
"කැබිතිගොල්ලෑව බස් බෝම්බේ තිබ්බ දවසේ තමයි හිතට ලොකු තරහක් ආවේ. ළමයි, සිවිල් ආරක්ෂක දෙපාර්තමේන්තුවේ නිලධාරීන් ඒකෙන් මැරුණා. ඕ ලෙවල් කරන කාලේ වව්නියාව පොලිසිය ගාව මරාගෙන මැරෙන බෝම්බයක් පිපිරුණා. එතකොටත් තරහක් ආවා."
"මගේ තාත්තත් ග්‍රාම ආරක්ෂකයෙක් වශයෙන් කටයුතු කළා. මගේ ඥාති සහෝදරයෝ ගොඩක් සිවිල් ආරක්ෂක එකේ වැඩ කළා. ඒ ගොල්ලෝ වෙපන් අරන් යනවා දකිනවා. අපේ කොල්ලෝ මායිම් ගම්මාන රැක ගන්න ඉන්නවා කියලා අපිට ගමේ ලොකු ගෞරවයක් තිබ්බා. ඒ ගෞරවයත් එක්ක මටත් සිවිල් ආරක්ෂක එකට යන්න ආසාවක් ඇති වුණා. ඒත් අම්මා ඒකට කැමති වුණේ නැහැ. ෆයිල් එක භාර දෙනකම් අම්මා දැනගෙන හිටියේ නැහැ." ඒ 2008 වසරේදීය. 
"මම ඉපදුණේ විශ්වමඩුවල. අක්කලා දෙන්නයි, නංගිලා තුන් දෙනයි, අයියයි, මල්ලියි මායි එකට මයි හිටියේ. මම සිංහල අය දැකලත් නැහැ, ඒ අය එක්ක කතා කරලත් නැහැ. එයාලා හොඳ නැති අය, අපිව මරලා දායි, මොනවා හරි කරයි කියලා හිතුණා."
"මම අම්ම තාත්තට, අනෙක් සහෝදරයන්ට වඩා අපේ අයියට ආදරේ කළා. මට උණ හැදිලා ඉන්නකොට අයියා මව බලන්න ආවා. මම කිව්වා මට සීතලයි කියලා. එතකොට කොට්ට ගොඩක් තියලා බෙඩ් ෂීට් එකක් දාලා එයා ළඟින් ඉඳ ගත්තා. පාන්දර තාත්තට කියලා තියෙනවා 'මම බඩු වගයක් පටවන්න යනවා. නංගි ඇහැරවන්න එපා කියලා. මම ඒ එක්ක ම ඇහැරලා එළියට යන්න හදනකොට සිහි නැතුව වැටුණා. මාව සුවන්දිපුරම් ඉස්පිරිතාලෙට අරන් ගියා."
"දවස් තුනකට පස්සේ අපේ මාමා, බාප්පා තුවාල වුණු අය අරන් ආවා. අයියට මොනා හරි වුණා ද දන්නේ නැහැ කියලා මට හිතුණා. අයියට තුවාලයි, සති දෙක තුනකට මෙයාගේ ටිකට් කපන්න එපා කියලා අක්කා ඇවිත් දොස්තරලට කියලා ගිහින්. මහේ හිතට වෙනසක් දැනුණා. ඉස්පිරිතාලේ ඉන්න හිත දුන්නේ නැහැ."
"මම නර්ස් මිස්ගෙන් ඇහුවා. එයා කිව්වා ළඟ පාත බෝම්බයක් වැදිලා කට්ටිය තුවාල වෙලා කියලා. ටිකට් කැපුවට පස්සේ මම කවුරුත් එනකම් ඉන්නේ නැතුව ගෙදර ගියා. එතකොට චූටි නංගි කිව්වා 'අක්කගේ අයියා තුවාල වුණානේ. අයියා නෑනේ' කියලා. මට අඬන්න බැහැ අම්මයි තාත්තයි දුක් වෙන හින්දා. ඒත් මට දරා ගන්නත් බැහැ."
ගෞරිගේ දෑසින් කඳුළු කැට කඩා හැලෙන්නේ අදටත් අතුරුදන් වී සිටින සිය සහෝදරයා වෙනුවෙනි. රොෂාන් සහ ගෞරි පවසන පරිදි ඔහු එල්ටීටීඊ සාමාජිකයෙකු නොවේ. ඔහු ෂෙල් වෙඩි ප්‍රහාරයකට හසුව තිබේ. 
ඔහු සහ කොටි සාමාජිකාවක අතර පැවති රහස් පෙමට උදව් උපකාර කර ඇත්තේ ගෞරිය. එල්ටීටීඊ සාමාජිකයන්ට ප්‍රේමය තහනම් මාතෘකාවක් විය. 
"ඒ අක්ක ගැනත් අදටත් ආරංචියක් නැහැ" ගෞරි පවසන්නීය.  
යුද්ධයේ අවසාන සමයේ සිය සොහොයුරා සොයා ගිය තමන් එල්ටීටීඊය භාරයට පත් වූ ආකාරය ගෞරි සිහිපත් කරයි.
"මම අම්මටයි තාත්තටයි කියන්නේ නැතුව අයියා ඉන්නව ද නැද්ද කියලා හොයන්න මුල්ලිවයික්කාල්වලට ගියා. ඊට පස්සේ එල්ටීටීඊ එකෙන් මාව අල්ල ගත්තා. මම විතරක් නෙමෙයි තව කට්ටිය හිටියා. මම අයියා හොයන්න පැනලා ආවා. ඒ එද්දී ආයෙත් අහුවුණා."
එල්ටීටීඊ සංවිධානයෙන් පැන යන පුද්ගලයන් හඳුනා ගැනීම සඳහා හිස මුඩු කරන බැවින් තමන් ඊට මුහුණ දුන් ආකාරය ගෞරි සිහිපත් කරයි.
"මගේ අයියා තාම ඉන්නව ද නැද්ද දන්නේ නැහැ, මාව එක්කරන් යන්න එපා කියලා මම කිව්වා. ඒත් ඇහුවේ නැහැ. කොණ්ඩේ බූගාලා හින්ද පැනල යන්නත් බැහැ. ඊට පස්සේ මට සතියක ට්‍රේනිං එකක් දුන්නා. ඊට පස්සේ යුද්දෙට දැම්මා. අපේ ළමයි මැරුණා. තුවාල වුණා. මටත් තුවාල වුණා."
තම හදවතේ "සිදුරක්" ඇති බැවින් දෙමව්පියන් වෙත යාමට අවසර ලබා දෙන ලෙස තමන් වෛද්‍යවරයාගෙන් ඉල්ලා සිටි බව ඇය පවසයි.
"යුද්ධය ඉවර වෙන්න කිට්ටුව. ගෙදර යන්න අවසර දීලා ලියුමක් දුන්නා. ඒත් ආයෙත් කිව්වා නිදහස් කරන්න බැහැ කියලා."
ඒ වන විට එල්ටීටීය වෙනුවෙන් යුද වැදී සිටි ගෞරිගේ වැඩිමහල් සහෝදරිය ද තුවාල ලබා රෝහල්ගත කර තිබිණි.
"කොහොම හරි මායි අක්කයි එක තැනට වැටුණා. අක්කට තුවාලයි. එයා කිව්වා මම ඉන්නම් නංගිව යවන්න කියලා. ඊට පස්සේ මම එතනින් ආවා. කොණ්ඩේ කපලා නිසා මුහුද අයිනේදී මාව ආයෙත් ඇල්ලුවා. මම එතකොට කලින් දීපු ලියුම පෙන්නුවා."
ගෞරි එල්ටීටීඊයෙන් සමුගෙන ඇත්තේ, ඒ අනුවය. පසුව ශ්‍රී ලංකා යුද්ධ හමුදාව භාරයට පත්ව ඇති ගෞරි, පුනරුත්ථාපනය සඳහා යොමු කෙරිණි.
2009 වසරේ මැයි 18 වන දා යුද්ධය නිම වීමෙන් පසු ආරක්ෂක හමුදා මැදිහත් වීමෙන් උතුරේ ගොවිපොළවල් ආරම්හ කෙරිණි. ඒ අනුව, 2012 වසරේ අග භාගයේදී එවැනි ගොවිපළක විශේෂ රාජකාරි සඳහා තමන් යොදවන ලද බව රොෂාන් පවසයි. 
"හුඟ කාලෙකින් දෙමළ ඒරියා එකකට ගියේ. දෙමළ දන්නෙත් නැහැ. 'වාංග පෝංග' කියන්න විතරයි දන්නේ. සිංහල ගම්මානයක ඉඳන් එන්නේ. මම තනිවෙලා වගේ දැනුණා. කොච්චර ද කිව්වොත් ජොබ් එක දාල යන්න තරම් හිතුණා."
"උදයන්කට්ටු ගොවිපළට ආවා. එද්දී ඉන්න තැනක්වත් තිබුණේ නැහැ. ළඟ තියෙන කෑම්ප් එකක නවාතැන් ගත්තේ. පහුවෙනි දා ටැමිල් කට්ටිය ආවා. ලිස්ට් එකක් ගත්තා. දෙසිය පනස් පස් දෙනෙක් හිටියා. මාස හයක් විතර යන කම් තනි තනිව අඳුර ගන්න බැහැ. මොක ද ලොකු පිරිසක්."
පුනරුත්ථාපනය වීමෙන් අනතුරුව සිවිල් ආරක්ෂක දෙපාර්තමේන්තුවට එක් වූ ගෞරි, රොෂාන් රැකියාවේ යෙදී සිටි ගොවිපළ වෙත පැමිණ ඇත්තේ, 2013 වසරේදීය. 
රොෂාන් සිය ආදර අන්දරය පිළිබඳ මතකය අවදි කරයි. මුහුණේ ඇත්තේ 'මනමාල සිනහවකි'. 
"නෝනා 2013 මාර්තුවල ගොවිපළට ආවා. අලුතෙන් කෙනෙක් ආව ම විස්තර අහනව නේ. මාත් එයා කොහෙ ද කින්ද මන්ද කියලා ඇහුවා. මම දෙමළ දන්නේ නැති නිසා නෝනා තමයි මම කියන දේවල් පරිවර්තනය කළේ. මම සිංහලෙන් කියන දේ එයා දෙමළෙන් කියනවා."
ගෞරි කුඩා අවධියේ සිය නැන්දණිය සමග පුත්තලමේ වාසය කර ඇති අතර ඇය සිංහල බස ඉගෙන ගෙන ඇත්තේ එහිදීය. 
රොෂාන් සහ ගෞරි දෙපළ අවුරුදු එක හමාරක් පමණ එම ගොවිපළේ රාජකාරි සිදු කර ඇත. 
"මම නිවාඩු යනකොට එයා අඬනවා. එනකන් බලා ඉන්නවා. ගෙදරින් කෑම බීම හදාගෙන එනවා. වියදමට සල්ලි තියනව ද?, අඩුපාඩු තියෙනව ද? කියලා එයා අහනවා. එහෙම තමයි සම්බන්ධය ඇති වුණේ. ඊට පස්සේ මම අපේ ගෙදරට කිව්වා."
"අප්පච්චි විරුද්ධ වුණේ නැහැ. දෙමළ කෙල්ලෙක් බඳින එක ගැන තාත්තගේ ඉස්සර ඉඳන් කැමැත්තක් තිබුණ බව මට දැනිලා තිබුණා."
පළමුව සිය මව ඊට කැමැත්ත පළ කළ ද ඇයගේ ඥාති පාර්ශ්වයෙන් විරෝධය එල්ල වූ බව රොෂාන් පවසයි. මේ වන විට ගෞරිගේ දෙමව්පියන් ඒ සම්බන්ධයෙන් දැනුවත්ව සිට ඇති අතර එල්ටීටීඊ ජ්‍යෙෂ්ඨ සාමාජිකාවක වූ ලොකු අක්කා ඊට විරෝධය පළ කර ඇත. 
ප්‍රේමයට කොතැනක ද බාධා නැත්තේ? රොෂාන් සහ ගෞරිටත් එය පොදු ධර්මතාවක් විය. කෙසේ නමුත් 2014 වසරේදී තමන් එක් කැදැල්ලක් යටට පැමිණීමට තීන්දු කළ බව රොෂාන් ගෞරි යුවළ පවසයි. මේ වන විට ඔවුන් සිඟිති දියණියකගේ දෙමව්පියන්ය.  
"නෝනගේ පවුලේ ඉල්ලීම නිසා දුවට සිංහල නමක් තිබ්බේ. අපි පන්සලටත් යනවා කෝවිලටත් යනවා. ජාතිය ආගම අපිට ප්‍රශ්නයක් නෙමෙයි. දුවට භාෂා දෙක ම උගන්නනවා" රොෂාන්ගේ දෑසේ ඇත්තේ අධිෂ්ඨානය මුසු බැල්මකි. 
ගෞරි, රොෂාන්ගේ පියා ආමන්ත්‍රණය කරන්නේ "අපේ තාත්තා" කියාය. මෑතකදී මෙලොවින් සමුගත් රොෂාන්ගේ මව වෙනුවෙන් ඇය ශෝක වන්නීය. 
රොෂාන් සිය නෑනලා සමග දැන් හරි හරියට දෙමළ කතා කරයි. ගෞරි පරිවර්තනයෙන් ඔබ්බට ගොස් ඔහුට දෙමළ බස උගන්වා ඇති සෙයකි. යුද්ධය නිසා පුතෙකු අහිමි වූ ගෞරිගේ මව්පියන් තමන්ට පුතෙකුට මෙන් සලකන බව රොෂාන් පවසයි. 
තමා දෙමළ ක්‍රමයට පිසූ ආහාරවලට වැඩි රුචියක් දක්වන බව රොෂාන් කියා සිටියේ තම නැන්දණිය දෙස බලමින්ය. නැන්දණිය ඔහු දෙස බලා සිනාසුණේ ඔහු කී දේ වැටහුණු නිසා විය යුතුය.  
රොෂාන්ගේ මව මෙන් ම ගෞරිගේ වැඩිමහල් සොහොයුරිය ද සිය විවාහයෙන් පසු ඔවුන්ගේ මුල් මතයෙන් බැහැරව තමන් වෙත අනුමැතිය ලබා දුන් බව රොෂාන් ගෞරි යුවළ සිහිපත් කරයි. 
"මම හිටියේ හමුදාවත් එක්ක. එයා හිටියේ එල්ටීටීඊ එකත් එක්ක. අපි දෙගොල්ලෝ එකිනෙකාව දැක්කේ හතුරෝ විදිහට. නමුත් දැන් අපි එක පවුලක්. පුංචි දුවත් එක්ක අපේ කැදැල්ල සම්පූර්ණ වුණා." 
මේ තරුණ යුවළගේ ඉදිරි බලාපොරොත්තු සහ ශ්‍රී ලංකාවේ බහුතර තරුණ තරුණියන්ගේ බලපොරෝත්තු අතර වෙනසක් නැත. 
දරුවා හොඳ පාසලකට ඇතුළත් කර ගැනීම, නිවසක් තනා ගැනීම, මෝටර් රථයක් මිලට ගැනීම ඔවුන් හමුවේ ඇති සිහිනයන්ය. 
පාස්කු ඉරු දින ප්‍රහාරයත් සමග රටේ පවතින වත්මන් තත්ත්වය ඔවුන්ට කෙසේ බලපාවි ද?
"යුද්ධය තිබුණු කාලේ බයක් නැහැ. දැන් බයයි. හැබැයි ඒ මනුස්සයන්ට නෙමෙයි. හොල්මන්වලට. හොල්මන් කියන්නේ සෙලවෙන මනස. මෙහෙ මිනිස්සු කියනවා ඔතන ගොඩක් මිනිස්සු මැරුණ තැනක් කියලා. ඒ නිසා මෙහෙ ගොඩක් අය එළියට පහළට යන්නේ නැහැ," රොෂාන් කී දේ තුළ "හොල්මන්වලින්" එහා ගිය අරුතක් තිබෙනවා විය යුතුය. 
ඉන් පෙන්නුම් කරන්නේ පශ්චාත් යුද භූමියක ඉතිරි වන මානසික කැළැල් නොවේ ද?
ගෞරි ඊට සිය අදහස එක් කළේ සමාජ තත්ත්වය හෝ භෞතික වත්කම්වලින් එහා ගිය අහිංසක බලාපොරොත්තුවක් අප හමුවේ තබමිනි. 
"මිනිය හරි දැක්ක නම් හිත හදා ගන්න තිබ්බා අයියා මැරුණා කියල. ඒත් එහෙම නැහැනේ. කකුල් දෙක නැතුව හරි අයියා ආවොත්. එහෙම වුණත් මම අයියව බලා ගන්නවා. මම හිතනවා අයියා කොහේ හරි ඉන්නවා කියලා. දෙවියෝ ඇවිත් මොනා ද ඕනි කියලා ඇහුවොත් මගේ අයියව ගෙනත් දෙන්න කියලා මම කියනවා." ‍
"ආයේ නම් යුද්ධයක් එපා." 
පසුගිය වසරක පමණ කාලය ඇතුළත බර්මුඩා සහ බහමාස් වලින් පටන් ගෙන අයර්ලන්තය සහ ඔර්ක්නි ( Orkney) තෙක් රටවල් රාශියක මුහුදු වෙරළට පළුදු නොවූ සපත්තු ජෝඩු සිය ගණනක් පාවී විත් වෙරළේ රැඳී තිබුණි.
මෙහිදී  පැන නැගුණ ප්‍රශ්න දෙකකි. මේ සපත්තු මේ ආකාරයට වෙරළට පාවී ආවේ කෙසේද? යන්න ඉන් පළමුවැන්නය. දෙවැන්න ඒවා හමු වූ ස්ථාන සම්බන්ධයෙන් විද්‍යාඥයන් මෙතරම් උනන්දුවක් දක්වන්නේ ඇයි? ද යන්නය. 
මේ කුතුහලය ආරම්භ වන්නේ 2018 වසරේ සැප්තැම්බර් මාසයේ අත්ලාන්තික් සාගරයේ 
 දූපත් වළල්ලේ ඈත කුඩා දූපතක් වන 'ෆ්ලෝරස්' 
 දිවයිනේ වෙරළට පාවී, එහි රැඳී තිබුණ ආගන්තුක භාණ්ඩ විශේෂයක් එහි සැරි සරණ ගයි රිබෙයිරෝ 
නමැත්තාගේ ඇස ගැටීමත් සමඟය.
පළමුව එම ආගන්තුක භාණ්ඩ වූයේ කුඩා සංඛ්‍යාවකි. ඒවා යම්කිසි පුද්ගලයන් අතින් ගිලිහුන එසේත් නැත්නම්, මිනිස් ක්‍රියාකාරකම් නිසා මහ සයුරට එක් වූ අපද්‍රව්‍ය හැටියට සලකමින් ඒවා නොතකා හැරීමට එම පළමු අදියරේදී හැකි විය.
එහෙත් ඉක්මනින් තත්වය වෙනස් වුණේ එම ආගන්තුක වස්තූන් විශාල වශයෙන් වෙරළට පාවී ඒමත් සමඟය.
ට්‍රේනර්ස්, සැහැල්ලු රබර් සෙරෙප්පු සහ වෙනත් ආකාරයේ පාවහන් නිතරම මෙන් වෙරළට පාවී ආ අතර, එලෙස පාවී ලඟා වූ වෙනත් වස්තූන් අතරින් එම විවිධ පාවහන් වර්ග කැපී පෙනුනි.
එම පාවහන් වර්ග එකම වෙළෙඳ ලාංඡනයක් යටතේ නිමවන ලද එසේම එකම මෝස්තරයේ නිමැවුම් වෙයි.
වෙරළේ ලැගුම්ගත් ඇතැම් ට්‍රේනර්ස් සපත්තුවල සවිකර තිබුණ ලේබල්වල සටහන් වුණේ එකම නිෂ්පාදන දිනයකි.
තවත් පුදුම සහගත් දෙයක් වන්නේ එම පාවහන් පාවිච්චි නොකරන ලද ඒවා බව පෙනී යාමය.
මාස කීපයක් ඇවෑමෙහි සයුරු තීරයෙන් ගයි රිබෙයිරෝ 
 විසින් වෙනත් නිෂ්පාදන වර්ගත් ඇතුළුව රැස් කර ගන්නා ලද නයිකි 
 ට්‍රේනර්ස්  සපත්තු සංඛ්‍යාවේ එකතුව හැටක් පමණ විය.
ඒ සමඟ සිද්ධියට පණක් ලැබ ප්‍රවෘත්තියක් ලෙස වේගයෙන් පැතිර යන්නට පටන් ගත්තේය.
මාස හතක කාලයක් ගත විය. 'ෆ්ලෝරස්' 
 දිවයිනෙන් කිලෝ මීටර් 2,250 ක් ඈතින් එක්සත් රාජධානියේ 'කෝර්න්වෝල්' 
 වෙරළ අද්දර වෙසෙන ට්‍රේසි විලියම්ස් 
 සිය වෙරළේදී මෙහි ඉහත කී ආකාරයට සමාන ප්‍රවණතාවක් දකින්නට වූවාය.
"මොනවා හරි දෙයක් වෙරළෙදි දැක්කද කියල අයර්ලන්තයේ ජීවත් වෙන මගේ මිතුරියක් මගෙන් ඇහුව. ඉතින් පහුවදා මම වෙරළට ගියාම කීපයක් දැක්කා."
ට්‍රේසි විලියම්ස් (
 පවසන්නීය.
"වෙරළ පිරිසිදු කරන්නන් හෝ එහෙමත් නැත්නම් වටින කියන දේවල් අහුලා ගන්න වෙරළ දිගේ ඇවිදින පුද්ගලයන් ජාලයක් තියෙනවා. ඉතින් නිශ්චිත භාණ්ඩයක් පා වෙලා ආවාම අපි ඒක ඉක්මනින් හොයා ගන්නවා. ඊළඟට අපි අපේ ඇහැ ගහගෙනයි ඉන්නේ."
 අත්ලාන්තික දූපත් සමූහය සහ ගිනිකොන එංගලන්තයෙන් මෙන්ම පාවී ආ ඉහත කී මෙම ආගන්තුක පාවහන් රැල්ල මේවනවිට බර්මුඩා, බහාමාස්, ප්‍රංශය,අයර්ලන්තය, ඔර්ක්නි 
 සහ චැනල් දූපත් 
 වලින් ද දක්නට ලැබී ඇත.
"මම සිදු කරපු පරීක්ෂණ අනුව" යනුවෙන් ආරම්භ කරමින් ගයි රිබෙයිරෝ මෙසේ විස්තර කරයි.
 නැවෙන් මූදට වැටුන හැත්තෑවත් - හැත්තෑ හයත් අතර ගණනක කන්ටේනර්වල ඇතැම් ඒවායෙන් මේ පාවහන් මූදට වැටෙන්න ඇති ආකාරයක් පෙන්නුම් කෙරෙනවා."
දිගින් අඩි 1,063 ක් (මීටර් 324m)  වූ,  දහදාහකට අධික කන්ටේනර් ප්‍රවාහනය කළ හැකි 
 නෞකාව, පසුගිය වසන්ත සමයෙහි එක්සත් ජනපදයේ වර්ජිනියා,නෝෆෝක් 
 සිට එරට නැගෙනහිර වෙරළේ දකුණු කැරොලිනාහි 'චාර්ල්ස්ටන්' 
 බලා යාත්‍රා කරමින් සිටියාය.
මාර්තු මාසයේ තුන් වෙනිදා සවස උතුරු කැරොලිනාහි පටු ඔරිගොන් මුහුදු තීරයෙන් 
 සැතැපුම් දාහතක් ඔබ්බෙන් නෞකාව යාත්‍රා කරමින් තිබිය දී ඇය කුණාටුවකට මැදි වූවාය.
රළු චණ්ඩ මුහුදේ ඉහල නගිමින් තිබුණ රළ පහරට එරෙහිව පොර බදමින් සිටි නෞකාවේ භාණ්ඩ පිරවූ කන්ටේනර් තොගයක් මහා සයුරට පෙරළුනි.
එම අතුරුදහන් වූ කන්ටේනර් සොයා ගනු ලැබීම සඳහා පිටත් කර යවන ලද ගුවන් නැවියන් කණ්ඩායමක්, මුහුදේ පාවෙමින් තිබුණ කන්ටේනර් නවයක් සොයා ගත් නමුත්, එයින් හතක් පසුව මුහුදේ ගිලුණ බව සාගර වාණිජ තොරතුරු මාධ්‍ය මගින් ඒ දිනවල වාර්තා කරනු ලැබුණි.
වෙරළෙන් හමු වී ඇති සියලු පාවහන් 
 නෞකාවෙන් මුහුදට වැටුන ඒවා යයි නිශ්චිත ලෙස ප්‍රකාශ කිරීමේ හැකියාවක් නොමැත.
එම සියලුම පාවහන් එකම නැවකට අයත් වේයැයි විශ්වාසයක් පවතී.
ඒ සම්බන්ධයෙන් බීබීසිය එම නැව මෙහෙයවන ලද සාගර වාණිජ කටයුතුවල නිරත 
 සමාගමෙන් විමසීමක් කළ විට ඒ සඳහා ප්‍රතිචාරයක් නොලැබුණි.
එසේම, බීබීසිය නයිකි 
 සමාගම සම්බන්ධ කරගත් අවස්ථාවේ ඔවුන්ගේ තෝරා ගැනීම වූයේත් නිහඬව සිටීමය.  
එහෙත් පාවහන් නිපදවන 'ට්‍රෑන්ගල්' 
 සහ 'ග්‍රේට් වොල්ෆ් ලොඩ්ජ්' 
 යන වාණිජ සමාගම් දෙක නෞකාවෙන් මුහුදට වැටීමෙන් අනතුරුව හමු වූ ඇතැම් පාවහන් සිය නිෂ්පාදන බව තහවුරු කරනු ලැබුණි.
එම පාවහන් 
 නැවෙන් වැටුන ඒවා බව ඒත්තු ගන්නා එකම වෙරළ පිරිසිදු කරන්නා ගයි රිබෙයිරෝ පමණක් නොවේ.
ලියෑම් මැක්නමාරා 
 අයර්ලන්තයේ බටහිර වෙරළේ පදිංචි කරුවෙකි. ඔහුට සීයකට අධික පාවහන් තොගයක් මුහුදු වෙරළින් හමු වී ඇත. ඉන් වැඩි හරියක් නයිකි 
 ට්‍රේනර්ස් පාවහන් වෙති. ඒවා ඉහත කී නෞකාවෙන් වැටුන ඒවා වීමට විශාල ඉඩකඩක් ඇත යන්න ඔහුගේ අදහස වෙයි.
"තම භාණ්ඩ අතරින් තොගයක් නැති වූ බව එක සමාගමක් පිළිගෙන තියෙනවා. මුහුදේ දී තම භාණ්ඩ තොගයක් අහිමි වූ බව තවත් සමාගමක් පිළිගත්තා," ලියෑම් මැක්නමාරා 
 පවසයි.
කෙසේ වෙතත් මෙයින් ඇතිවන බලපෑම කුමක් ද?
"එක්කෝ මුහුදු පතුලට ගිලෙනවා. නැත්නම් වෙරළට පාවෙලා එනවා. මෙයින් මුහුදු ජීවීන්ට සිදු වෙන්නේ විනාශකාරී බලපෑමක්." සමුද්‍ර ආරක්‍ෂණ සංගමයේ ලොරේන් එයිල්ස් පැවසුවාය.
"මේ සපත්තු කාලයක් ගතවන විට ක්‍ෂුද්‍ර ප්ලාස්ටික් 
 බවට පත් වෙනවා. වටිනා මුහුදු ජීවී සම්පතට ඒක විශාල වශයෙන් බලපානවා."
පවතින ඇස්තමේන්තු විවිධාකාර වුවත්, දල වශයෙන් ගත කල වසරකට මුහුදට එක් වන ප්ලාස්ටික් ප්‍රමාණය ටොන් මිලියන 10ක් ලෙස විශ්වාස කෙරෙයි.
මුහුදු බත් වූ 
නෞකාවේ තිබූ සපත්තු සුළු ප්‍රමාණයක් වෙරළට ගසාගෙන ආ නමුත් බහුතරය දැඩි ජල පහරට ලක්ව උතුරු අත්ලාන්තික් සාගර පතුළේ සැගවෙන්නට පවතින ඉඩ කඩ වැඩිය.
